 ...und wenn me voruse chunntisch alles ganz anders.
Das isch e Hochzytstag gsi, wi nid gschwind eine. Uf em Chilchhof und wo men öppe sünsch no über d’Stadtmuure vo Bärn het chönnen use luege, het me gäge Chüniz und Wabere, uf em Chilchefäld änen und am Schoßhaldebort alli Hoschteten i der schönschte Bluescht gseh. Und was nid grad im Schatte glägen isch, het vo Söublueme gglaaret wi ds luter Guld. Wyßi Wulkeburge sy ob em Gurten ufgstocket und, gäb me se nume rächt gschouet het, wider im Blaue verschwunde. D’Aare, herrlech schilfgrüen und voll Silbergspinscht, het d’Luft mit ihrem Ruusche gfüllt. Jedem Hammerschlag a der Matten unde het me der guet Luun aghört. Überall a de Junkeregaß-Hüser het d’Sunne zwitzeret. Warm isch ihre Schyn uf der Bluescht vo allerhand Ghäld a de Garteterrasse zwüsche dene stolze Herrehüser und de Decher vo der Matte gläge, emel o uf menen alte Channebireboum, wo mit sym brütleche Tuller über d’Brüschtung vo der Terrasse vor em Müline-Huus yne gluegt het. Hie und da het sech i däm Meien öppis grüehrt, und doch isch es no lang nid Zyt gsi zum Birrlischüttle. Nei, dä Bueb — öppen achtjährig man er gsi sy
      8 — het nume chly welle d’Gwundernase fuettere. Wär würdi das nid begryffe? — Scho sit Änds Horner het men i der ganze Stadt umenandere vo der Hochzyt gredt. Und der Chlöusi Alema isch a der Arichti gsi, vowäge sy Großvatter, der alt Stadtschryber Frickart, het alles geng us der erschte Hand verno, und sy Schwigersuhn, dem Chlöusi sy Vatter, isch Löufer gsi vom Rat und het o offeni Ohre gha, vo der Muetter nid z’rede. He nu, was hei die brichtet? Der Herr Ruedolf von Erlach, sit Oschtere zum zwöitemal Schultheiß, gar e fromme Ma — me het ne-n-all Morge früech i der Barfüeßer-Chilche gseh bätte — isch sit färn Witlig und hüratet hütt sy Nachbarin, d’Frou Barbara vo Müline da obe. Die het scho mängisch gä z’rede. Me het se numen a menen Ort i der Neechi bruuche z’wüsse, so isch mit de brävschte Manne nüt meh gsi z’welle. Dem alte schöne Herr Niklous vo Scharnachthal sy Schwöschter isch si gsi und sälber groß und schön und gschyd. Und der erscht, wo se-n-erwütscht het, isch o nid e leide gsi, der Herr Niklous vo Diesbach. Sapperlot abenandere, isch das es Paar gsi! Si het es Buebli gha von ihm, aber es isch ganz chly gstorbe. Und wo der Herr Niklous im Blamonter-Chrieg umcho isch, het si nid lang müeße Witfrou sy. Es het’s eine da nid dörfe la druuf abcho, wenn er zueche welle het. Drü Jahr na der Murte-Schlacht isch si scho Frou vo Müline gsi. Jitz isch fascht zur glyche Zyt, wo ihre zwöite Ma gstorben isch, es paar Hüser obe
      9 zueche der Herr von Erlach o Witlig worde. Het är si oder si ihn welle, wär chönnti das säge! Brittlet worden isch es im Rathuus, und chuum ersunne, isch es o scho richtig gsi. Da chunnt e Trybete Chinder zunenand. Är bringt drei Buebe mit und si ne Bueb und zwöi Meitscheni. Und wär weiß, es git nere de no meh derzue. Ja, ganz ohni Gspaß. Är isch no fei e chly ne Ma, und si — wi alt ma si sy? — Dadrüber isch me nid glycher Meinung gsi. Der Großvatter Stadtschryber, sälber ewig jung, het bhertet, jünger als zwöievierzgi chönn si unmüglech sy, aber das well no gar nüt säge — bhüet is der Lieb! — Lueget se doch numen a! Ander Lüt gäben ere wäge däm nid meh als allerihöchschtes sibenedryßgi. — «Und settigi sy de no grad di rächte!» het öpper gseit. «Die het vo ihrer schöne Tölli no nid sövel dänne ta.»
So het der Chlöusi Alema ghört rede. Di Chinder het er alli gkennt. Di Buebe von Erlach — der eltischt isch i synen Ouge schon e ganze, fertige Ma gsi — wildi Fägere, der Chaschper vo Müline, gsund wi nen Öpfel, nid minder läbig. Ds Madleineli — wär das einisch überchunnt, cha sech d’Finger schläcke. Ds Agnes gfiel mer no besser; aber das arme Tröpfli mueß i ds Chloschter, das isch usgmachti Sach. Es weiß es und isch mit syne nüün Jahre scho jitz wi nes Nünneli. So öpyis sötti eigetlech nid dörfe sy, het der Chlöusi geng nume dänkt.
Was Wunder, daß die Hochzyt dem Chlöusi
      10 nid Rueh gla het! Er isch zum Unggle Hans abe, wo a der Matte gwohnt het, grad under ds Herr vo Mülines zueche, und du dert äben uf dä Channebireboum gchlätteret. Da het er du frylech no lang müeße warte, bis er öppis het z’gseh übercho. Aber Geduld bringt Rosen und mängisch no solideri Sache. Bi längem hei di Herrschafte glüpft und sy vom Äßtisch ewäg uf d’Terrassen use cho. Der Chlöusi het se nid alli gkennt, aber doch emel die, wo i der Stadt gwohnt hei. Da isch der Herr Wilhälm vo Diesbach gsi, verwiche no Schultheiß, und sy Brueder Ludwig, der Herr vo Landshuet, mit ihrne Froue, der Herr Bartlome May, der Lamparter, d’Frou Änneli vo Scharnachthal, der Herr Jörg vom Stein, der Herr Hansruedi vo Scharnachthal, der Herr alt Schultheiß vo Wabere. Und jitz chöme mit dem respäktable Brutpaar der Herr Hansbrächt vo Mülinen und sy Frou, d’Tochter vom verstorbenen Adrian vo Buebebärg, der Herr Jakob vo Wattewyl und der Venner Brüggler. Me gseht nen allnen a, daß si Freud hei a där herrleche Früehligssunne. Me steit uf der chlyne Terrassen umenand und het sech vil z’erzelle, vowägen es sy da Herre derby, wo wyt umenandere cho sy, am wytischte der Herr Bartlome May. Grad vori no het er nen am Tisch erzellt, wi-n-er z’Lyon für sibetuused Dukate der groß Diamant vom Herzog vo Burgund für d’Eidsgnosse verchouft heigi, das Wältwunder, wo am Abe vo Grandson
      11 e Schwyzersoldat gfunden und wider furtgschmisse het. Um nes paar Gulden isch er vo Hand zu Hand gange, bis öpper gmerkt het, was es isch und gilt. Und jitz — weiß Gott! — jitz wird’s de wider losgah mit Chäären und Zangge, wie me der Erlös söll teile, ob na der Chopfzahl vo de Chriegslüt, wo di einzelne Ständ i ds Heer gstellt hei, oder wie sünsch. Dem Herr Petermann vo Waberen isch e hässige Ton us der Gurgle gfahre, wo-n-er das ghört het, und sithär luegt er ganz fyschter dry. Der Herr Wilhälm vo Diesbach het grad der Herr Bartlome öppis über Mailand welle frage, da etdeckt d’Frou Schultheißi von Erlach der Chlöusi uf sym Boum.
«Machsch du der Zachäus?» rüeft si-n-ihm zue. «Chumm, zeig, ob du’s channsch wi en Eichhorn!»
«Nei nei, nid däwäg!» warnet ihre Ma. «Das chönnti fähle.»
Der Chlöusi lat sech nid zwöimal rüefe. E Schwung und Sprung, und da steit er scho mit füürige Backe z’mitts under dene Damen und Herren und schnupet, wi wenn er eis Gurts vo der Aaren ufe wär cho z’springe, und i däm Ougeblick chunnt ds Jungvolk us em Huus cho z’ragle. Si hei sech bis jitz no mit Schläcken und Güetzi-abruumen am Äßtisch versuumt gha. «He, der Chlöusi!» heißt’s. Und gäb er nume Zyt het z’luege, hei ne ds Madeleine und ds Agnes bi den Ermel und zieh ne-n-i d’Äßstube. «Lue da! — Chumm! — Wottsch vo däm? — Und da vo däm Chueche?»
      12 Und d’Buebe meine, ds Gluschtigschte müeß ihm e Bächer Wy sy. Vo allem sött er ha. Wenn men i settignen Ougeblicke nume zwee oder drei Häls hätti! Für nes Muul wetti me de scho luege! Aber zletscht und am Änd het o ne Bueb im schießigschte Wachsen einisch gnue. Wo der Chlöusi, vollgstopft bis i d’Ohre, zur Stuben uus geit, mueß er no einisch ne Blick tue uf dä Tisch mit sym Silberzüüg, sym chöschtleche Glas und syne Blueme.
«Was möchtisch no?» fragt ds Agnes.
«Nüt meh — nüt! — Nume luege!»
«Was luege?»
«Dä Tisch.»
«Gspässige Bueb!» meint ds Madeleineli.
Me stürmt use, zwüsche di erwachsene Lüt, und schießt umenandere wi Hurnuuße.
«Hehe, Buebe!»
Ja, me het hie nid Platz gnue. Im Handumdräjen isch das junge Volk über d’Muure, roußet dür ds Gärtli vo den ehrwürdige Schwöschtere vo Froubrunne, wo hie ihri Stadtherbärg hei, und no einisch über ne Muure, i von Erlach-Garte, und dert sy Hünd. «Oh — der Bläßli! Und der Soliman! Die müeßen o öppis vo der Hochzyt ha.» Und hai! Über Muure, Bank und Stägli geit’s zrück i d’Äßstuben und wider übere, uf ds Schultheiße Terrasse. Das brüelet und bället und juzet und weißet. Es Wunder, daß keim vo dene Froubrunne-Schwöschtere, wo hie zwüscheninne hüete, überschossen am Bode lyt. — O nei, ds Wunder
      13 jsch nid so groß. Di Schwöschtere grupen alli dreien a de Fänschter oben und glüüßle schreeg über d’Muure, uf d’Gsellschaft. — Me het nid all Tag es Hochzyt näbena — und de no so eis! Da sy jitz nid nume Chittle vo Möhrli-Tuech, wi o di vürnähmschte Froue se ds Jahr düre trage, und Mannen i lybfarbige Chleider. Hütt gseht me Samet und Syden in allne Farbe, Pelz und glänzigi Steinen und Halschettene. Aber das isch dene Chloschterfroue no nid gnue. Wenn der Gwunder würd mache z’wachse, so hätte si gstängleti Ohre. Es sieg ne zwar vermuetlech nid vil, wenn si verstüende, was dert der Herr Wilhälm vo Diesbach, der gwichtigscht und gwixtischt Bärner vo sälber Zyt, dem Lamparter erzellt, daß er dem Herzog vo Mailand wider es paar schöni Jagdhünd gschickt heigi. «Dene bruucht er emel de kei Sold z’zale!» meint der Herr Bartlome. — «Dene nid», antwortet der ander.
Dermit rücke di beide stattleche Herre no neecher anenandere, und hie und da luegt einen um sech, für sicher z’sy, daß niemer zuelosi. Der Moresini, dem Herzog sy Gsandte, sygi verwiche by-n-ihm gsi, z’Worb usse, erzellt der Diesbach.
«Wott der Mohr wider Mannschaft?» fragt der Herr Bartlome.
«Ja, aber was mer weniger gfallt, isch, daß er mit dem Chünig abändlet, mit dem Maximilian.»
«Ja, da heißt’s de entweder — oder», seit der Herr vo May. «Wenn er mit dem Öschtrycher
      14 laichet, so überchunnt er keini Schwyzer. Da würd is der Franzos öppis brichte!»
«Äben äbe. — Han ig ihm o gä z’verstah, dem Moresini.»
Underdesse hei sech di meischte Hochzytsgescht um d’Frou von Erlach ume gsädlet, wo a der Huswand uf mene Bank sitzt und ganz andächtig dem Herr vo Wabere zuelost. Dä isch jitz afange chly schitter gsi und e chly obenyne; aber Füür het er geng no i den Ouge gha. «Wo wott das no hi — wohi — wohi?» het me ne mängisch ghöre säge, wenn er öppe vom Rathuus cho isch und der Chratte voll gha het vo ungfreute  Nachrichte. Vor zäche Jahren isch er z’Stans derby gsi, wo si Fryburg und Solothurn i Bund ufgno und mit dem glückleche Verkommnis de gfährlechschte Händel es Änd gmacht hei. Das isch ihm es Erläbnis gsi, er het gärn dervo erzellt und isch jedesmal drob läbig worde, wi o hütt. Er het und het nid chönne begryffe, daß me geng wider d’Einigkeit vo der Eidsgenosseschaft uf ds Spil setzt. «Ja, ja», seit er und chehrt sech uf syr Stabälle gäge d’Frou Dorothea vo Müline, «tuusedmal rächt gha het er, Eue Vatter, der Herr Adrian, wenn er albe gseit het — der Jakob Erk het mer’s erzellt — es müeß eine cho, wo nüt het. Däm lose si de. Er isch cho, dä, und me het ihm glost. Ja ja, und wenn das nid gscheh wär, gäb’s hütt ekei eidsgenössische Bund meh — trotz Grandson, Murten und Nancy. —
      15 Heilige Jörg! Wenn er das no erläbt hätti, der Adrian!»
Wo ds junge Volk gseh het, mit welem Yfer der alt Herr vo Wabere redt, und wi men ihm lost, het es sech o zueche gla, zerscht der Chlöusi, wo nid so het dörfe wildele wi di andere, und du der Chaschper vo Mülinen und du nah-ti-nah di ganzi Schar, so daß du di ganzi Hochzytsgsellschaft i eim andächtige Kreis dagsässen und -gstanden isch. Dem Herr vo Wabere het’s es chönne, daß ihm o di junge Herre zuelose, und er het du die uf ds Chorn gno: «Ja wüsset dr, dennzumal, vor endlef Jahre, hei d’ Stedt, Zürich und Luzärn und mir, es bsunders Burgrächt zsäme gschlosse. Mir hei gwüßt, warum. D’Länder — Uri, Schwyz, Underwalde — syn is an allen Orte dervor gsi, wenn mer öppis für d’Schwyz hei welle vürnäh, wo-n-is hätti chönne vo Nutze sy. Si hein is mängs verha. Mir sy dranne gsi, Fryburg und Solothurn i Bund ufz’näh, also wider zwo Stedt. — Da hei si-n-is der gröbscht Bänggel i d’Reder gschosse. Luzärn müeß usen us däm Burgrächt mit Bärn und Zürich, oder es gäb nüt druus us der Ufnahm vo Fryburg und Solothurn. Das Burgrächt überhoupt müeß ewäg! Zug und Glaris hei de Länder ghulfe. Da sy mer i der Minderheit gsi, und si hei gmeint, si chönne’s alls zwänge; aber mir hei nid nahgä. So isch es uf d’Gnepfi cho, wi länger descht giechtiger. Si hei gmeint, si müeßen üs di alte Bünd uslege, di Stieregrinde vo Waldstetter. I weiß nid, wi mängs
      16 Mal mer is vertaget hei. Me isch geng nume no underwägs gsi, für daheim neui Instruktione z’reichen und de wider ga nüüniz’zieh mit ne. Im Chrischtmonet isch du afangen alles eso verfuehrwärchet gsi, es het keine meh von is gloubt, daß no öppis z’rette sygi. I chan ech gar nid säge, wi’s üs da z’Muet gsi isch. Niene meh ne Wäg offe! Und doch hei mer alli, so mänge daß da i der Ratsstube vo Stans gsässen isch, ’s eifach nid chönne fasse, daß jitz, füf Jahr na Murte, wo me so härzhaft zsämegstanden isch, alles uus und der Bund nüt meh sy söll.»
«Aber, was hätt’s eigetlech de gä?» möchti der Hans von Erlach wüsse.
«Chrieg — was sünsch! D’Stedt gäge d’Länder. Und de hätte sech der Franzos und der Öschtrycher dry teilt, fertig!» antwortet ihm sy Vatter.
«Ja, so wär’s cho», fahrt der Herr vo Wabere furt. «Es wär alles für nüt gsi, was sit dem Grütli-Schwur gscheh isch. Das hei mir gwüßt. I chan ech säge, es het ein i der überheizte Ratsstube gfrore, wo me gmerkt het, daß nüt meh z’machen isch. Und doch isch eifach öppis i der Luft gsi, wi wenn me däwäg nid usenandere chönnti, e gheimi Macht, wo’s nid het welle la gscheh.
Vor em Stanser Rathuus sy d’Lüt Chopf a Chopf gstande, im Schnee, hei d’Händ verworfe, d’Füüscht gmacht und gredt, und wo mer ändlech gäge de füfen am Namittag use sy, wil’s eifach nümme het welle batte, hei mer enanderenah jeden
      17 es halbs Dotze Gwunderigi a den Ermel gha. Me hätti am liebschle mit de Füüscht usgwäjt. Zum Ersticken isch es no da usse gsi. Di Bärge mit ihrne schwarze Tannewälder sy eim ufghocket. Der Himmel dunkelgrau, ds Dorf fyschter. Und dä Huuffe Lüt, wo eim alli agluegt hei, wi wenn me d’schuld wär am Unglück! Was het me ne sölle säge? Es isch üs nüt meh anders bliben als hei, ga säge, jitz syg’s uus mit der Schwyz. Nüt als hässigi Gfrääser het men um sech ume gseh und verchrampfeti Füüscht. Mir sy fei erchlüpft, wo si zur Veschper glütet hei. Da het meh als eine gseit: ‹Jitz lüte si der Eidsgenosseschaft i ds Grab.› Und wär’s nid gseit het, het’s dänkt.
Ja nu, mir sy i üses Wirtshuus, hei d’Üerti ghöischen und la sattle. Dert hätte mer nid e Bitz Brot meh abebracht. Ga Luzärn yne wäre mer, fyschterlige. I ha grad mys Roß uf d’Gaß zoge, da chunnt tropfednaß vom Schweiß, völlig vor em Aten und chräbsrot im Gsicht, der Heini am Grund, der Pfarrer vo Stans, dür d’Dorfgaß y cho z’loufe. ‹Wartet!› chychet er geng an eim. ‹Wartet! — Wartet no! — Bottschaft vom Brueder Chlous! — Chume vom Ranft.›
Das hättet dr sölle gseh! Uf ei Chlapf het’s gheiteret i dene Gsichter. D’Ouge hei ne vor Gwunder afa zündte. Und ob me welle het oder nid, es het alles wider gägem Rathuus zuget. I ha mys Roß la stah, dem Chnächt der Zoum dargworfen und bi mit dem Huuffe zrück.
18 I der Ratsstuben isch wider Liecht ufgange, und ohni daß numen öpper öppis gseit hätti, sy mer alli zueche gsässen und hei d’Häls greckt. Der Pfarrer — es isch de no nid e rahne gsi — het abgwüscht und abgwüscht und gschnupet. Si hein ihm e Stuehl undergschoben und z’trinke bracht. Aber er het chuum e Schluck ta. ‹Loset, liebi Herren Eidsgenosse›, het er agfange, und es isch öppis von ihm usgange; i cha nid säge was, eifach öppis, wo’s sünsch nid git, öppis Heiligs. Me het d’Türe zuedrückt und ne gheiße rede. Und du het er ech dä Bundesbrief vorgläsen und brichtet, wi der Brueder Chlous üs allne löj der Gottswillen ahalte, a di alti Eidsgenosseschaft z’dänke. — Ja, und dä Brief! Es isch nume weneli anders gsi als vorhär. — Aber ds Tüpfli uf em i. — Herrgott! hei mir is alli gseit, sy mir eigetlech blind gsi oder vom Sack troffe, daß mir dä Rank nid gfunde hei? Luter und eifach isch es da uf em Papier gstande, und es isch ekei Stund vergange, so isch alles im Blei gsi. — I chan ech’s säge, es syn ere da gsi, si hei ds luter Wasser plääret vor Freud.»
«Und der Brueder Chlous isch nid emal sälber cho?» fragt d’Frou vo Müline, «i ha gmeint...»
«Nid e Schritt vom Ranft ewäg. — Ja, lueget, das äben isch ds Wunder! — Wär hätti nid a d’Gschicht dänkt vom Houpme vo Capernaum? — Säget mer, was dir weit, aber da isch eifach es Wunder gscheh. Währed dem ganze länge Stryt isch e versteckti Chraft a der Arbeit gsi, wo’s nid
      19 erloubt het, daß di alti Eidsgenosseschaft z’Schande geit, wo ds Guete het la ryffe, bis es nache gsi isch zur Rettung. Und wo isch di Chraft gsi? Bi däm, wo nüt het und nüt für sich wott und nid mit eigeter Wysheit dem Herrgott zwäris chrouteret. Das het ekei andere chönnen als der Brueder Chlous. I sym armsälige Hüttli im Mälchtaler-Chrachen isch das Wunder gscheh. Wunder grate numen eim, wo se nid sälber wott ta ha. — Es läbt no i mängem Chloschter und i mänger Klus eine, wo Wunder möchti tue; aber zwänge cha’s keine, me cha’s nid us mene wundersüchtige Lyb usehungeren oder usepöitsche, und us der fule Hut use wachst es erscht rächt nid. Aber so eim isch es gä, wo zerscht d’Wält düregmacht het mit ihrer Not und Ungrächtigkeit und, statt der Gloube drob z’verlüüre, i d’Stilli geit, für ungstört und mit willigem Ohr nume no dem Herrgott i sym Gwüsse z’lose. I syni lääre subere Händ überchunnt so eine, was kei Wältwysheit z’standbringt.»
«Dä Brueder Chlous möcht i gseh», seit d’Frou von Erlach. «Isch men ihm de nid ga danke?»
«Bhüet is wohl, us allne Ratsstube vo der Schwyz. Aber mir Bärner hei nid gwartet, bis mer Uftrag gha hei. Ds morndrisch, sobald der neu Bundesbrief isch underschriben und gsiglet gsi, sy mer i dä Ranft ufe, z’Fueß vo Chärns ewäg, uf böse Wääge. Aber was het’s da gä z’luege? E länge magere Ma in ere halblynige Chutte! Er het Freud gha, daß es graten isch, villicht am
      20 meischte vo üs allne. D’Freud het ihm us em Gsicht zündtet. Me het geng wider i di Ouge müeße luege. Öppis eso Luters gseht me sünsch niene. Me het gredt mit ihm, wi öppe mit andere rächte Lüte, und er het is d’Hand gä und is ‹Bhüet Gott› gseit, wi guete Fründe.
Ja... so isch das gange. — I säge däm ds eidsgenössisch Wunder. Und mir isch es nume leid, daß i das erscht eso spät erläbt ha. — Oh, wenn i no jung wär...! Es isch doch es anders Regiere, wenn men einisch weiß, daß es Volk dä Chitt het. Da cha men öppis wage!»
«Löjt ech das la gseit sy, Buebe!» rüeft der Herr Schultheiß sym Hans zue. «Dänket de dra, wenn der Chehr a euch chunnt, daß men uf dä Chitt cha zelle!»
Es isch e Zytlang ganz still blibe. Di eltere Herre sy da gsässen und hei vor sech abe gluegt und nüt gseit. Erscht nah-ti-nah het eint und anderen im verschleikten uf sy Nachbar gschilet. Eini vo de Froue het du, für ds Gspräch wider i Gang z’bringe, gseit: «Merkwürdig, was so ne Waldbrueder ma usrichte!»
«Und de no so vo wytem!» meint en anderi.
«Das het äbe villicht eso müeße sy», seit der Herr Ludi vo Diesbach vo Landshuet, «wär er sälber ga Stans abe gange, so, wär weiß, hält er vo sym Eigete derzue ta, und de wär’s ihm vergrate.»
So isch du no allerhand drüber gredt worde,
      21 bis me dinne, im Huus, het dännegruumt gha, daß ds junge Volk chönni cho tanze. Di Alte sy zum Zueluegen yne cho; aber es isch nid lang gange, so hei o si afa Komplimänt machen und hei de Junge zeigt, wi men albez tanzet heigi. Über däm het’s dusse gfyschteret, und me het Cherzen und Lampen azündtet und wider afa Spys und Trank uftrage. Di Herrschafte hei sech ume gsädlet und der Tanzplatz de Jungen überla. Und einisch, wo ds Agnesli sy Muetter öppis wott cho frage, heißt es, si sygi nümme da. — «Ja, wo isch si de?»
«Da, wo dir de o bald ganget ga wohne», seit di strängi Hushältere, di alti Bonaventura Löubli.
«Wenn gange mir de?»
«Di anderi Wuche dänk.»
«Warum nid grad mit der Muetter?»
«Wil d’ e Gwundernase bisch!»
D’Jumpfer Bonaventura het nid Zyt gha, länger Bscheid z’gä. Me isch erscht wider mit nere zsämecho, wo di letschte Gescht furt gsi sy. Da het si di ganzi Chinderschar, die vo der Frou vo Mülinen und di Buebe vom Herr Schultheiß, wo hinecht o hie hei söllen übernachte, zsämegmuschteret vor em Muetter-Gottes-Bild i der obere große Stube. «Und jitz wird bättet! Und nachhär undere mit ech!»
Ds ganze Chörli het der änglisch Grueß und drü Paternoschter düre gla, und sogar ds Madeleineli het’s fertig bracht, trotzdäm der Hans von Erlach ihns a der Fueßsole gchutzelet het.
22 Si sy nachhär nid gsi zur Rueh z’bringe. D’Jumpfer Bonaventura het sech aber gwüßt z’hälfe. Si het d’Buebe für sich und d’Meitscheni für sich ybschlosse.
Schlächt gange hingägen isch es dem Chlöusi Alema. Einisch a däm Fescht, isch er halt blibe, bis me ne hinder de letschte Gescht i d’Louben use gstellt het. Und wo-n-er heicho isch, het ne der Großvatter im Husgang erwütscht und g’ohret, wil er unyglade sech bi der Hochzyt zueche gmacht heig.
 
Sit drüüne Jahre sy jitz di Buebe von Erlach und di Chinder vo Mülinen under eim Dach gsi, hei ds glyche Mues glöfflet und gar nie meh dra dänkt, daß si nid alli i der glyche Wagle sy butelet worde. D’Jumpfer Bonaventura Löubli isch o mit übere züglet; aber si het nümme so vil gha zsäge wi albez. Si het nume no d’Chammerjumpfere vo der Frou alt-Schultheißi gmacht und dernäbe ds Chindemeitli, sowyt es dene junge Herre kommod gsi isch. Für alles, was über ds Lyblechen use gangen isch, het der Pater Lucius gluegt, e jüngere, stramme Franziskaner, wo wenig Gspaß verstande het. Der Herr von Erlach het o strängi Ornig gha; aber er isch vil underwägs gsi für d’Regierung. Isch er daheim blibe, so hei di Buebe dervo profitiert. Si sy brichtet worden über was geit i der Wält und hei villicht meh dervo gwüßt als mänge vo hüttzutag, wo syni Hosen i allerhand Lehrsääl abripset. Zwüscheninne frylech hei si mit andere
      23 Buebe zsäme Streifzüg underno über alli Terrasse, Müürli, Böum, Stägli und Chällerlöcher zwüsche der Junkeregaß und der Matte, und es isch kei Iltisseschlupf gsi, wo si nid gkennt hätte. Ganz bsunders luschtig gangen isch es de albez, wenn der Chlöusi Alema derby gsi isch. Wenn keim meh öppis z’Sinn cho isch, so het dä no ne Streich gwüßt az’gä; aber er het geng numen im verschleikte dörfe cho, und drum isch er villicht der findigscht gsi vo allne.
Wo’s het afa herbschtele, het das junge Volk usgmacht, es müeß jitz no öppis gah. Me isch chriegsluschtig gsi und het d’Chöpf voll Romantik gha. Ganz vo sälber hei sech Parteie bildet. Die a der vordere Gaß hei müeße d’Rolle vom Türgg übernäh. Sultan isch der Hansli Früschig gsi, der Chlöusi Alema, wo mängisch Värsli ersunne het — und nid geng di süberschte — Hofpoet und Narr und der Boley Gantner Großvezier. Der Chaschper vo Müline, di Buebe von Erlach und anderi Junkeregäßler hei e Chrüzzug söllen undernäh und Jerusaläm erobere, nämlech es verlotterets Chäppeli am Bort under der Prediger-Chilche. D’Chrüzfahrer hei, damit der Chrieg nid z’gleitig fertig wärdi, der Wäg under em Chilchhof düre sölle näh, vom Junkeregaß-Bort der Aare nah und de under de Barfüeßer-Gärte düre, der Graben uuf. Jedi Partei het Chnächte gworbe, sovil si het chönne, nämlech Buebe vo ihrem Quartier. Der Türgg het sys Heer a der Brunn- und der Hormesgaß und
      24 am Stalde zsämetrummlet, e grüüslechi Janitscharen- und Heiduggebande, und als Fäldgschrei «Sankt Vincenz und Bärn» vorgschribe. Us em Sankt Vincenz isch scho bi de Vorüebungen e Santibänz worden und zletscht e Stampfibänz; aber d’Houptsach isch ja «Bärn» blibe, und das het gchrachet. D’Ritter hei ihri Mätteler mit Bohnestichligen und Ghäldstangen usgrüschtet und se glehrt brüele «Tiölewöh». Damit di Sach no ne bsundere Witz überchömi, hei si uf beidne Syten ihri Froue mitgno. Im Ritterheer isch ds Madeleine vo Mülinen als Gräfin vo Montferrat mitgritte — uf mene lybhaftigen Esel, wo sünsch Mählseck treit het. Ds Agnes het o mit welle; aber sy liebeswürdige Brueder het gseit: «Di tuet men i ds Chloschter, du muesch für e Sig bätte!» Im Türggeheer sy di beide Töchterli Früschig, ds Gritli und ds Kätherli, mit usgrückt als Prinzässinne vo Heiduggeland. Der Ufbruch isch uf e Tag nach Sant Bartlome verabredet worde. Jitz het me no schier zwo Wuche Zyt gha, für sech z’rüschte. Und wenn so ne Schultheiße-Suhn wi der Hans von Erlach und e Chaschper vo Müline vor den Ouge vo der ganze Stadt Bärn e Chrüzzug underno hei, so het das na öppisem müeßen usgseh. Si hei a der Mama ne guete Chumm-mer-z’Hülf gha. Wo die gmerkt het, was im Tue isch, het si Trög und Schäft ufta. Si het begriffe, was me wott und isch ganz jung worde. «I chäm am liebschte sälber mit», het si
      25 gseit, und us ihrem Madeleineli ne Gräfin gmacht, wo ds ganze Jungvolk het müeße begeischtere. Es schadt nüt, het si spekuliert und derby nid emal dra dänkt, daß ihren eltischte Stiefsuhn der nächscht a der Arichti wär. Di Gräfin het e schuehöchi Spitz-Hube mit mene Chrönli uf e Chopf übercho und e Schleier, wo vom Spitz hindenabe, bis a Bode gfallen isch, wi der Stoubbach vo Luterbrunne. Vo dene Rüschtunge het me natürlech o änet der Chrüzgaß verno, und ds Türggeheer het alles Grüüslechen ersunne, für o öppis vorz’stelle. Der Glanz vo de Junkeregäßler het se guslet, und wil si kei Frou Barbara gha hei, wo ne z’Hülf cho wär, hei si sech descht währschafter mit handtleche Waffe versorget, für di adeligi Herrlechkeit ga z’vertrome. Wo men i ds Schuehmachers Früschig Chuchi het welle Fleisch lindt chlopfe, isch der Schlegel niene meh gsi z’finde. Es isch niemerem z’Sinn cho, daß er, mit länge Holzdörn gspickt, under em Bett vo de Buebe chönnti lige. Derfür het men uf em Eschterig öppis Neus etdeckt. Uf nere Wöschbäre hei di Bueben über Wyderueten e bluemete Bettumhang mit Fransen und Zottle gspannet. «Was mueß das gä?» het d’Frou Früschig welle wüsse und zum Bscheid übercho, das sygi der Haräm. Da drinne wärde de ds Gritli und ds Kätherli gfergget.
«Wohi?»
«I Chrieg.»
«I wett ech de! Das chunnt mer nid us em Huus!»
26 Aber der Vatter Früschig isch de Junge z’Hülf cho. «Eh, la se doch!» Und dem Boley Gantner sy Vatter, der Chronewirt, het ne no Fäderewädel zum Ufstecke gä und Turbane la zwägmache.
Wo ds Fieber d’Juged je länger descht uhirtiger gmacht het, chunnt ei Tag der Pater Lucius — der Herr alt-Schultheiß isch z’Luzärn a der Tagsatzung gsi — zu der Frou von Erlach, er sötti absolut mit nere rede.
«Nämlech?»
«Nämlech, Frou alt-Schulthessi», fat er mit totärnschtem Gsicht a, «i weiß nid, ob Dir scho ghört heit vo däm übermüetige Plan vom junge Volk.»
«Es isch nid schwär gsi, öppis dervo z’merke, Pater», antwortet ihm d’Frou von Erlach. «Was macht Ech Chummer bi däm Spil? Me mueß de Junge Luft la und ne bizyte Glägeheit gä zur Ritterlechkeit!»
«Ganz rächt, Frou Schulthessi. Aber di Parteiung isch nid vom Guete. Der Fehde-Geischt chunnt über se, juscht, was me möcht usrotten i der Eidsgenosseschaft. Si sy scho so schwär z’meischtere! Und wenn si erscht no vo chlyn uuf sech dra gwane, Parteie z’mache...!»
«Das macht mir kei Chummer, Pater. Si finde sech geng wider. My Ma seit albe: Eidsgenosse chönne gar nid z’grächtem usenand, und wenn si sech gägesytig d’Seel us em Lyb chlopfete. Vor der Himmelstüre chnöile si mit de glyche Sünden uf ds glych Bänkli.»
27 «Frou Schulthessi!»
Der Pater Lucius macht Ouge wi ne Straßburger Wallbüchsen und wehrt mit syr magere Hand i der Luft ab. Aber d’Frou Barbara antwortet mit dem glyche Lache, wo si alli Manne dermit etwaffnet. Er gspürt: da isch nüt z’mache. Und er geit und fragt sech, warum er eigetlech dahäre cho sygi.
Im Stägen-ab-gah lat er mißmuetig der Chopf la hange. D’Jumpfer Bonaventura Löubli — wäge de heißen Ouge vom Pater zum Versprütze schaluus über d’Frou von Erlach — hingäge, wo si gseh het, daß weder di geischtlechi, no di wältlechi Oberkeit där Sitteverderbnis wott der Rigel stecke, het si sälber wenigschtes ihres Gwüsse welle zur Rueh bringen und het dene beide Töchterli vo Mülinen ygheizt, si sölle sech nid la verfüehre, bi däm uflätige Spil ga mitz’mache. Usgrichtet het si dermit nüt anders, als daß si bi der ganze Juged vo beidne Parteien i Ruef von ere mißgünschtige Häx cho isch. «D’Mama het’s erloubt!» het si sech müeße la säge, und dermit isch allem Wytere der Faden abgschnitte gsi.
Gruusam gärn hätte der Hans von Erlach und der Chaschper ihre Chrüzzug im Sattel underno; aber vo däm het d’Frou Barbara nüt welle ghöre. He nu, me weiß sech z’hälfe. E Ritter geit myr Läbtig nid z’Fueß in e Schlacht! Me het e Müllersbueb agworbe, ne dicke Pfudumpf, als Schümel für e Hans, und e Mordsprügel vo Gärberchnächt,
      28 gschoche vo der ganze Mätteler-Jungmannschaft, als Schlachtroß für e Chaschper. So sy si du usgrückt, di beide Ritter uf den Achsle vo ihrne Roß, linggs und rächts näbe der «Gräfin vo Montferrat», wo gar prächtig uf ihrem Esel gsässen isch. Ds Agnesli het i mene Schlampirock und mit mene schwarze Tuech uf em Chopf dörfe hindenache pfosle. Us nere Schnuer und mene Dotze Roßcheschtene het men ihm e Rosechranz zwäggmacht. Und der Dieböldi het müeße der Fäldpater mache mit neren Uschligcherzen i der Hand, wo frylech zu mene ganz unheilige Zwäck isch mitgno worde, nämlech, für dem Zälter vo der Gräfin under e Stil z’zündte, wenn er öppe nid wyters wetti. Und de sy emel zwöi Dotze Mätteler mit Spieße cho als Gwalthuuffe mit dem Bärn-Banner und mene Schützefähnli. Mit grüüslech vil Komandieren und Tiölewöh-Brüele sy si der Aare nah ufe. Der Luft het d’Cherzen usblaset; aber wenn der Grauhängscht vo der Gräfin gfunde het, er welli lieber ume hei, und en Ougeblick isch blybe stah, hei sech flugs es Halbdotze Spießen uf sym Hinderteil zsämegfunde, für ihm z’zeige, wo düre. So isch alles nach Chriegsplan gange bis i Gärbere-Grabe, wo-n-er am ängschten isch. Dert aber het du der Esel öppis Guggers i d’Nasen übercho. Er het undereinisch d’Läfze zoge, der Hals greckt und mordismo afa brüele y-y-yhaah. Und ds ganz Chriegsheer het mitbrüelet, si hei eifach nid anders chönne.
Uf dä Lärme hi hei sech rächts obe bi dryßig
      29 gschoreni Barfüeßer-Chöpf i eier Zyleten über d’Muure vom Chloschterhof gleit und i der Sunne glänzt wi überzytigi Chürbse. Am lingge Bort obe het’s bald afa gramsle vo Lüt, wo i de Räben am Marzili-Bort und wyter oben i de Plätze g’arbeitet hei. Das isch alles cho z’springe, wi wenn der Chünig Max im Azug wär.
Aber natürlech het der Esel mit sym unzytige Chriegsbrüel nid nume di gwunderige Lüt aglöökt. Es isch gsi wi nes Zeiche für ds Türggeheer, wo im Hinderhalt glägen isch. Z’mitts im Schwarm vo syne Heidugge, wo alli mitenand mit «Stampfibänz» und «Bääärn» ds Letschten und Höchschte gä hei, was e Bueb ma erbrüele, isch der Hansli Früschig, sy dornegspickte Fleischchnütscher i der Hand, uf den Achsle vom stämmige Schütti-Chnüder derhär cho. Hä! Dir bruuchet nid z’meine! Mir hei o Roß! Nid drü het me chönne zelle, so sy di beide Chriegsheer anenandere gsi und hei vor lutre Dryschla ds Brüele vergässe. Das het emel o tschäderet vo dene Spieße! Und bald sy ne di Bohnestichlige z’läng worde; me het se la gheien und isch im Sturm drüber ewäg, für vo Hand z’schaffe. Statt Tiölewöh hei si enand jitz ganz ander Sache gseit. Bald isch kei Rüter meh uf sym Roß gsi, vowäge di Rösser sy jitz under sich handgmein worde, und wo der Schütti-Chnüder under em Gärberchnächt vüre sys dicke Hindergschirr i d’Luft streckt, het alles, was Armbrüscht oder Pfyleböge gha het, dert druuf zilet, so daß di läbigi Schybe bald usgseh
      30 het wi nes Gufechüssi. Es het eim schier afa gruuse. Da und dert isch doch du afen eine dervo gschliche, am Brünnli di verblüeteti Nase ga wäsche. Der Esel het nid gwartet, bis d’Schlacht isch etschide gsi. Er isch mit syr Gräfin im Galopp derdürab, het ganz gäj gchehrt und ohni z’luege, wohi sy edli Lascht pürzlet, ds ander Bort uuf. Der Schleier isch am Sattelzüüg ebhanget, und der längohrig Hängscht het di schöni Spitzchappe hinder sech härgschleipft, bis ganz e Gschyde druuf trappet isch. Du het di Gschicht la gah, nume nid da, wo’s hätti sölle. Aber wär öppe meinti, di décoiffierti Gräfin heig Zyt verlore mit Briegge, wär lätz brichtet. Satisfaktion het si welle. — Der Haräm! Der Haräm! Si zeigt ihrne Ritter, wo das Cabinetli steit. Und si begryffe. Jitz erscht chunnt der Rittergeischt über se. «Tiölewöh! Uf se mit Grien!» Mit mene wahre Bäregebrüel stürmt der Gwalthuuffe vo de Mätteler uf e Haräm los. Di junge Dame Früschig hei natürlech nid gwartet. Vom Bort abe hei si ihri Eunuchen usghöözt, wo d’Wöschbären im Stich gla hei und gäge Jerusaläm pächiert sy.
I däm Ougeblick het sech ds Schicksal vom Chlöusi Alema erfüllt. Ds Kätherli Früschig het ihm für ne ganze Monet all Tag es Müntschi versproche — es saftigs — wenn er ihm es Pantöffeli vo der Gräfin bringi. Uf das hi isch er, ohni z’dänke, daß är mit syne rahnen Armen und Bei nid mögi gfahre, z’mitts dür d’Wullete gstüüret. Aber er isch no nid halb düre gsi, so het er’s müeßen
      31 erläbe, daß ne der Chaschper vo Müline großmüetig us de Füüscht vo sibe Mätteler erlöst und für sy Gfangenen erklärt.
D’Schlacht isch erlösche. Me het verschnupet und di verschlissene Hosen agluegt. Jerusaläm het jitz chönne sy, wo’s will. Der Haräm het me ja gha! Und wil d’Gräfin vo Montferrat mit ihrem verhudlete Schleier nid begährt het, wi verabredet, dür di ganzi Stadt ab z’ryte, isch me du im Triumph wider der Aare nah hei. D’Mätteler hei der Chlöusi, a Händen und Füeße bunde, wellen im Haräm vora trage; aber der Chaschper het’s nid zuegä. Als sy Gfangene het er ne mitgfüehrt. Und du hei si ne-n-im Gwölb under ds Herr von Erlachs Terrassen ybschlossen und ihm gseit, da chöm er nümmen use, gäb er es Heldegedicht über d’Schlacht im Gärbere-Grabe gmacht heig. Und wil men uf Rächt und Ritterehr ghalte het, isch der Burkhard von Erlach a di vorderi Gaß gschickt worde, dem Sultan ga brichte, wo sy Hofsänger gfange sygi. Dem Chlöusi het me Biren und Pfluume bracht, e ganzi Chappe voll und e Bitz Rötel und Cholen und Chryde, er söll dermit sys Gedicht uf di lääre Hurde schrybe.
Es het scho afa fyschtere, wo-n-es dünns Stimmli vor der dicke Lattetüre vo der Chefi rüeft: «Chlöusi! Bisch du da?» — «Ja.»
Er het nid lang bruuche z’errate. Die Stimm het er gkennt und isch gleitig am Gatter gsi.
«Kätherli, bisch du’s?»
32 «Lue! Sä da!»
Ds Kätherli schiebt ihm e großi Schnitte Zwätschgechuechen under der Türen yne. «Was möchtisch no?»
«Nes Müntschi!»
Si probiere zwüsche de Latte düre; aber es geit nid.
«So gi’mer emel d’Hand!»
Das gratet, und der Chlöusi Alema drückt syni durschtige Läfzgen uf ds Kätherlis Hand.
«Söll i’s ächt bi dir daheim ga säge?»
«Was ga säge?»
«Wo du sygisch!»
«Um Gotts wille nid! La mi nume mache! I chume de scho hei. Der Chaschper isch en edle. Dä lat mi nid verräble.»
«So guet Nacht de!»
«Guet Nacht! Dank heigisch, Kätherli!»
Am andere Morge bizyte sy di Buebe von Erlach und der Chaschper abe gschliche, nam Chlöusi ga luegen und hei großi Ouge gmacht, wo ne Latten us em Gatter use gsaaget und kei Chlöusi meh da isch. — Das cha nume der Hansli Früschig gmacht ha! Das isch der frächscht Bueb vo der ganze Stadt.
 
 Kunstmuseum Bern
 Niklaus Manuels Vater
 
Ds Läben i der Stadt Bärn het sy alt-gwanete Gang wider agno, bis d’Jumpfer Bonaventura Löubli uf di underi Terrassen abe gangen isch, für im Gwölb ga Ghäldbiren uf d’Hurde z’tue. Chuum isch si abe gsi, gseht me se wider d’Stägen uuf cho.
33 «Was isch? Was git’s. Venture?» fragt d’Frou Barbara oben a der Stäge. «Isch dr es Unghüür ebcho?»
D’Jumpfer Löubli, wo bi ihrne Jahre scho chly i d’Breiti gangen isch, cha nid grad Bscheid gä, si mueß z’erscht wider Ate fasse. Ändlech aber bringt si’s vüre: «Jitz chömet cho luege, Frou Schulthessi!»
D’Frou von Erlach nimmt der Rock uuf und geit vora d’Stägen ab, vom Gwunder treit und sicher wi nes Meitschi. Si chunnt a d’Türe vom Gwölb; aber wil si offen isch, achtet si nid emal, daß da e Latte fählt.
«Was hesch gseh?»
«Eh, afe daß da öppis gangen isch. Lueget, Frou Schulthessi, da isch einen ynen u het Bire gfrässe. Lueget, alles volle Gröubtschi! — Aber das isch no nüt! Nei, chömet, lueget da! Het men afe so öppis gseh?» D’Jumpfer Löubli zeigt uf di gwyßgeti Wand, wo mit Rötel und Chole fascht läbesgroß zwo Figure zeichnet sy, e Mönch und e Frou, wo zsäme tanzen und sech verliebt aluege. Und es isch liecht z’errate, wär es sy söll. D’Bonaventura kennt men uf en erschte Blick. Schön isch es nid; aber dä, wo das zeichnet het, mueß es Oug ha für ds Bsunderen a de Lüte. Und der Rock und d’Chutte hei Schwung.
D’Frou Barbara seit nüt. Si luegt und luegt. D’Chammerjumpfere erwartet mit jedem Atezug der Usbruch von ere Töubi, und wo d’alt-Schultheißi geng no nüt seit, stüpft si du afange: «Gället
      34 jitz emel o! — Nüt für unguet, aber es geit wüescht bachab mit der Stadt Bärn! E settigi usgschämti Juged! — Wenn si eim afen im eigete Huus ds Heiligschten ushunze!»
Da chehrt sech d’Frou Barbara gäge d’Jumpfer Löubli, luegt se mit erchünschtletem Stuunen a und het — me gseht’s ganz dütlech — di gröschti Müej, nid vor Lachen usez’platze. «Ds Heiligschte?» fragt si nume.
D’Jumpfer Bonaventura schnuufet und stemmt d’Händ i d’Syte.
«Ja nu», seit d’Frou alt-Schultheißi, «fromm isch es nid; aber dä, wo das gmacht het — wenn’s erscht e Bueb isch — git einisch e Maler. Me sötti dä in e Lehr tue.»
«Aber zerscht... aber zerscht no...»
«Was?»
«Oder no besser wär’s, me tät ihm eis für allimal settig Sache verleide. Dä verdieneti, daß men ihm...»
D’Frou Barbara lost nid wyter. Si dütet der Chammerjumpfere, use z’gah, bschließt vo usse ds Gatter und nimmt der Schlüssel mit. — D’Jumpfer Bonaventura begryft nüt meh a der Wält.
Bi der nächschtbeschte Glägeheit packt si der Pater Lucius am Ermel und füehrt ne d’Stägen ab zum Gatter. Er isch allei yne, wäge de böse Müüler a der Matten unde, und bald druuf mit füürigen Ougen und herte Strichen im Gsicht wider use cho.
«Wär het das gmacht?»
35 D’Venture het sech das scho überleit gha und isch zum Schluß cho, das chönni niemer anders sy als da dä Chlöusi. «Wüsset Dr, dem Löufer Alema sy Bueb. — I ha scho lang nid chönne begryffe, daß der Herr syni Chinder mit däm Strick lat umenandere fahre.»
«Alema? — Löufer Alema?» fragt der Pater.
«He ja! Wüsset Dr, er het dem alte Stadtschryber Frickert sy Tochter ghüratet. Di Alema chömen us der Lampartei. Die hei äbe settigs im Bluet. Das Helgemache! U nüt isch ne heilig — grad nüt. Si wären imstand u würden Ech d’Muetter Gottes mit Mannevölcher a d’Wand taargge.»
Dem Mönch zuckt’s i de Mulegge. «Was da inne gmalet isch, seit er, das geit gäge di heiligi Chilche. Das darf me nid la gah. Das isch Läschterung.»
«Prezys, Läschterung, gället, das isch ds Wort!» meint d’Jumpfer Löubli.
Gott Lob u Dank, dänkt si, wo der Pater furt geit. Di Sach isch uf guete Wääge — ja ja, Frou von Erlach, uf guete Wääge. Dä Greuel wird giroche wärde!
Grüüslech gärn hätti sech der Pater Lucius grad no bim Herr von Erlach gmäldet, für ne z’Hülf z’rüefe. Aber me het ihm gseit, es andersmal de, es syge Herre da. — Me het se ghöre dischputiere. Der Barfüeßer isch mit däm Bscheid nid zfride gsi und het sech hinder mene Loubepfyler
      36 am Egge vo der Chrüzgaß poschtiert, für z’luege, wär use chömi.
Gwunderig sy aber o di junge Herre vo Mülinen und von Erlach gsi.
«Git’s öppe Chrieg?» hei si der Herr von Erlach gfragt, wo-n-er syni Gescht, der Herr Wilhälm vo Diesbach, der Lamparter und der Venner Armbruschter het verabschidet gha.
«Chrieg? — Es isch geng meh oder minder Chrieg um d’Eidsgnosseschaft ume», antwortet der Herr alt-Schultheiß. «Chömet, i wil ech brichte! Es schadt grad nüt, wenn dir dadrüber e chly Bscheid wüsset.» Und du het er se-n-i syr Stube gheißen uf ne Trog sitzen und het erzellt.
«Mir hei wider einisch Händel mit de Länder. Wüsset dr, wär das isch, d’Länder?»
«Die vo de Waldstett», antwortet der Chaschper.
«Ja, die vo Uri, vo Schwyz und vo Underwalde. He nu, dir wüsset o, daß vo hie geng alles i Dienscht vo frömde Herre louft. Es isch wahr, me het das synerzyt nid numen erloubt, mir hei’s sälber vo Rät und Burgeren uus bschlossen und hei Verträg gmacht mit dem Chünig vo Frankrych und andere Herre. Mir hei wenig Gäld und Guet; aber mir hei bruuchbari Chriegslüt, und mit dene hei mir üsi Politik gmacht. — Nid ungschickt. Mir hei dene Fürschten üses Fleisch und Bluet etlehnt und sy dermit nid schlächt gfahre. Hie und da isch öppis kaput gange. Aber ds Ganze, üses Vatterland, het sy Nutze gha dervo, solang mir d’Sach i de Hände
      37 bhalte hei. Und mir hei’s i de Händ, jitz wider besser als i den erschte Jahre nam Burgunder-Chrieg. Aber d’Länder hei’s äbe nid i de Händ. Dert regiert vil z’fascht alles mit. Hie mueß einen öppis sy, wenn er i Rat cho will, dert hingäge redt alles mit. Es sy ja eigetlech alles nume Hirten und chlyni Bürli, es git soz’säge nüt anders. Und e Hirt isch myr Läbtig kei Regänt. Drum hei si’s nid i der Hand, z’hinderha, wenn irged eine zum Ufbruch blaaset, syg’s de dem Land zum Nutzen oder nid. Am wenigschte frage si dernah, ob’s der Eidsgnosseschaft nützi oder schadi. Wär zahlt, het dere Länder-Chriegschnächte, so vil er wott. Und wil das wi länger descht meh usschuumet und Uheil arichtet, hei sech d’Stedt zsämeta, mir und Zürich und Luzärn und Fryburg und Solothurn, für däm Ufueg z’wehre. Und sithär tüe si-n-is z’leid wärche, wo si chönne. Si sy di erschte, wo ds Stanser Verkommnis broche hei — Brueder Chlous hin oder här. Si hein is im Früehlig di Souerei mit Konstanz agrichtet, si hein is ds Bündnis mit Savoye verha.
Ja nu, das alles chönnt üs am Änd no glych sy; aber jitz überchunnt di Sach es anders Aluege, wo mir ändlech Fride hätte mit dem Chünig Max. Er het es Bündnis mit dem Papscht, mit Venedig und mit dem Herzog Moro vo Mailand. Und jitz hätt er gärn vo üs no zächetuused Chriegschnächte, für sech gäge d’Türgg z’wehren und bsunders gäge d’Franzose. Der Chünig vo Frankrych wott hinder
      38 e Heilige Vatter, für dem Chünig Max d’Cheiserchrönung z’Rom z’verha. Er möchti o Mailand für e Herzog vo Orléans.
Dem Max hei mer nei gseit, für nid wider i das Ghürsch yne z’cho. Mir müeße näbenusse blybe. Der Mohr vo Mailand möcht o Chriegschnächte. Mir hei o ihm nei gseit und hätten alles chönne verha. Es wär is niemer usen etwütscht, wenn nid der Franzos hinder di donnschtigs Länder grate wär. Mir hei dem Chünig kei einzige Spieß bewilliget und sy bi üsem Vorsatz blibe. Aber wo der französisch Gsandten i de Waldstett isch ga der Gäldsack schüttle, het alles la gah. Grad üs z’Trotz hei si-n-ihm Lüt gä, so vil er nume het welle. Und wo der Franzos bi üs im Rathuus bschloßni Türe gfunde het, isch er uf ds Land usen und het di Gäldhungerigen under em Dachtrouf vüre glöökt. Zwänzigtuused Schwyzer, seit me, heig er über d’Bärge dervo gfüehrt.
Ja, so isch es. Und jitz äbe, jitz chunnt dä Huuffe hei, wo’s dert äne nüt meh z’tüe und keis Gäld meh git. Me cha sech dänke, was da für ne Gsellschaft derhär chunnt. Mir müeße Lüt ufbiete, für Ornig z’mache. Morn wird marschiert, gäge ds Oberland und gäge ds Äntlibuech. Me schickt Herre vom Rat i alli Dörfer, ga mahne, me söll di Lüt i Gotts Name guet ufnäh, nume daß es nid Händel und Mord und Totschlag git. I mueß morn ga Thun. Villicht gangen i no hinecht.»
Am andere Tag isch a der Chrüzgaß ds Bärn-Banner
      39 ufpflanzet gsi, und es het öppis gä z’luege. D’Venner hei gmuschteret und yteilt, und kei Profoß wär imstand gsi, gsundi läbigi Buebe, wo erscht no d’Schlacht im Gärbere-Grabe mitgmacht hei, bi de Büecher und a der Schrybtafele z’bhalte.
Wettigi Glägeheit für e Pater Lucius, bi der Frou Barbara neui Vollmacht ga z’höische! Der Bscheid isch churz gsi: «Ganget, suechet se!» Und derzue het si das überlägene Lachen i den Ouge gha, wo eine fuchswild het chönne machen und doch so sunneschön isch gsi. Was het er welle! Er het wohl oder übel syni Schüeler müeße ga sueche. Und die hein e Galgefreud gha, Verstecklis z’mache, ne um alli Loubepfyler ume z’spränge, i Husgäng yne z’lööke, wo-n-er vo hässige Frouen isch agschnauet worde: «Scho wider da? Es isch ja erscht nächti eine mit dem Bättelsack da gsi!», währed di stadtkundige Buebe dür nes Höfli hindenusen etwütscht sy. Der ganz Tag het der Pater keinen am Fäcken erwütscht, und wo-n-er ändlech am Abe rumpelsurrig zur Veschper i ds Chloschter hei isch, het er der Frou Barbara Rach gschworen und sech doch i syr Zälle no mit dem gchnüpfte Seili sy magere Rügge verhoue, nume für sech ds Bild vo der schöne Frou, wo ne-n-us jeder Muetter-Gottes-Helgen agluegt het, us em Chopf z’vertrybe.
Ds Chriegsvolk isch am andere Morge na der Früeh-Mäß abmarschiert. D’Stadt het ihres längwyligschte Gsicht gmacht, fascht so längwylig wi das vo dene junge Herre, wo jitzen am Tisch hei
      40 müeße Latin pouke. Der Pater Lucius het e Triumph i syne Fanatiker-Ouge gha wi no nie, und syni Zöglinge la büeße für ds Verstecklismache.
Am zwöite Tag druuf isch der Barfüeßer du sälber nid rächt bi der Sach gsi. Di Buebe hei gmerkt, daß er d’Ohre spitzt und uf öppis passet. Und richtig, es geit nid lang, so chunnt d’Mama der Lehrer cho use rüefe. Er git hurti dene Buebe no en Ufgab und geit hinder der Frou von Erlach här uf d’Terrassen abe, wo der Glasmaler Bichler, der Dokter Thüring Frickart, sy Schwigersuhn, der Löufer Alema und sy Bueb, der Chlöusi, uf se warte. Natürlech het sech o d’Jumpfer Löubli zueche gmacht, wo jitz alli mitenand ds wytere Stägli zum Gwölbgatter abe gange. Der Chlöusi isch totebleich. E feschti Hand het sy Arm umfasset. Da git’s kei Flucht. Wo der Bueb uf di Hand schilet, isch es de no die vo der Husherri. Villicht het si-n-ihm agseh, daß er gärn Ryßuus nähm.
Jitz riglet d’Jumpfer Bonaventura ds Gatter uuf. D’Frou von Erlach geit ynen und schiebt der Chlöusi vor sech här, und di andere chöme nache. Us Reschpäkt vor der Chutte lat der Dokter Frickart der Pater voruus gah. Und jitz stande si da vor em corpus delicti. D’Frou Barbara fragt der Chlöusi: «Hesch du das gmacht?»
Der Chlöusi windet sech und seit schüüch, chuum daß me’s ghört: «Ja.»
Der Frou von Erlach ihri Ouge hefte sech uf e Glasmaler. Und dä fahrt mit menen eigenartig
      41 zfridene Blick de Konture vo der Wandmalerei nah. «I ha de scho Schlächters gseh vo settigne, wo meine, si heige ds Züüg zu mene Maler.»
Da fallt ihm der Mönch i ds Wort: «Es geit hie nid um das, Meischter. Es isch e Läschterung!»
Der Dokter Frickart, wo alli Blicken uf sech gspürt, schüttlet der Chopf. «Z, z, z», macht er, «me gseht in en Abgrund. Das junge Volk vo hüttzutag...»
Der Vatter Alema lat ne nid usrede. «Loset», seit er, «isch es nid villicht so, daß das jung Volk vo hüttzutag mit synen unverdorbenen Ougen äben in en Abgrund gseht, wo mir Alte nid hei welle gseh?»
«Was unverdorbeni Ouge?» fahrt der Dokter gäge sy Schwigersuhn uuf. «Voll Uflat sy si! Wenn si unverdorbe wäre, so gsäche si äbe settigs nid. Es Oug gseht, was ds Härz begährt. Es isch allerhöchschti Zyt, daß me da Ornig macht!»
«Ja, aber...» wott der Glasmaler etgäge ha, «wenn e junge Möntsch ds Oug het für Bewegung... i meine, me mueß es nid grad vo der schwerzischte Syte näh. So eine dänkt villicht gar nid a öppis Böses! Me mueß halt so ne Blick erzieh!»
«I pfyffen Ech druuf, Meischter», überchunnt er vom allerfahrene Ratsherr ume. «Es isch grad no nötig, daß men amene settige Sprutz der Chopf groß macht. Dräck isch Dräck, und e böse Streich wott sy Straf. Vor allem mueß däm Strupf jitz
      42 einisch vor em corpus delicti der Ufueg ustribe sy. — Zerscht wäschisch du jitz das uflätige Züüg abe, Bueb, dernah luesch Abbitt vor em hochwürdige Pater Lucius, vor der Frou alt-Schulthessi und der Jungfrou Bonaventura, und dernah wird der hochwürdig Pater so fründlech sy und di abschwarte, bis dir eis für allimal der Gluscht vergeit...»
Der Meischter Glasmaler wott proteschtiere: «Halt! Eim, wo villicht ds Züüg het zu öppis Großem, vertrybt me der Gluscht nid mit Verchlopfe!» D’Jumpfer Löubli het schon e Züber mit Wasser parat gstellt und streckt dem Chlöusi ne Bäse dar, wo si mit mene Fäglumpen umwigglet het, und der Pater löst sy gchnüttlete Strick. Aber allem däm chunnt d’Frou Barbara mit ihrem dütleche «Halt!» i Wäg. «Venture», befihlt si, «läär dy Züber über di eigeti Wösch! Furt mit däm Bäse! — Was da a der Wand steit, isch my Sach, und dadrüber rede mir de no nes Wort zsäme, Meischter Bichler! — Der Bueb isch Eue, Herr Alema. Machet Dir, was Dr für guet findet!»
Mit däm het sech das Gricht ufglöst. Der Dokter Frickart schüttlet der Chopf und seit im d’Stägen-uuf-gah geng nume: «I säge nüt meh, i säge nüt meh. — Wenn das i settige Hüser müglech isch...!»
D’Jumpfer Venture läärti am liebschte der Züber über e Glasmaler uus. «I rüehre kei Fäglumpe meh a. My-Tüüri-hock-a-Bode, i rüehre kei Fäglumpe meh a. We das afen e Gattig het!»
43 Der Vatter Alema het sy Bueb fescht a der Hand, blybt zäche Schritt hinder den andere zrück und seit nume: «Wart!» — Er het nid mit dem Schwigervatter hei welle; aber dä het ne-n-einewäg no erwütscht. I der Chrüzgaß-Loube het er ne gwartet und du der Bueb voruus gschickt: «Gang hei und mach dy Sach! Du bruuchsch dy Nase nid überall drinne z’ha!» Der Chlöusi isch so halb hindertsi dervo gschliche, het sech um d’Loubepfyler ume triben und gluegt und glost. Verstande het er nid vil vo däm, was di beide Manne zsäme gredt hei; aber a ihrne Chöpf und Händ het er errate, daß si nid glycher Meinung sy.
«Da gsehsch jitz, wi’s chunnt!» het der Dokter Frickart, sit zwöine Jahre Ratsherr und wytumenandere der gschetztischt Ma, sy Schwigersuhn agrurret. «I ha der geng gseit, me sötti däm Bueb besser uf d’Finger luege! Me mueß ihm das Chaflen eis für allimal ustrybe. Me mueß sech ja schäme vor der ganze Stadt!»
«Nume Geduld», antwortet der Löufer vom Rat, «das süüferet sech de mit der Zyt scho, und villicht chunnt de einisch der Tag, wo me sech wäge sym Gchafel nümme mueß schäme.»
«O sancta simplicitas! Bisch du geng no a däm? Wi wett o dä Schnuderzapfen e große Maler wärde! Da müeßt me de anders derhinder! Er isch gwüß no nid imstand, e subere Rundumel z’mache. So hei si’s äbe. Öppis Rächts z’lehre, isch ne z’längwylig. Sech i der Ornig la brichte, bhüet is, das
      44 isch ne z’dumm; aber üs Alti wette si brichte! Und di brave Lüt ushunze, das hingäge wohl, das chönne si.»
«Was d’Brevi vo dene Lüt ageit, so ließ sech das de no gschoue. Und villicht isch es gschyder, es mach eine sy Lehrplätz a settige Lüte, gäb er afat Heiligi z’male.»
«Das fählti sech no, daß e settige Nütnutz sech a Heilige würd vergryffe! Da wett ig ihm de. — Aber es ma jitze sy, wi’s will, vor allem söttisch du dä Bueb anders i d’Finger näh! Vorewäg sött er merke, daß er e Meischter het. Du lasch ne vil z’vil uf der Gaß umefahre. Däwäg müeßti ja ds frömmscht Chind verlottere.»
«Was chan i derfür, daß i mer d’Seel us em Lyb mueß loufe für myni gnädige Herre? I mueß o luege, wo-n-i ds Brot härnime, cha nid i däm chrüschle, wo mir d’Frou ybracht het. Und si weiß nid emal das binenandere z’bha!»
«Geng no besser als du!»
So isch es no nes paar Loubeböge wyter gange zwüsche dene beiden und nah-ti-nah no giechtiger worde. Wi ertöubti Hummlen i ihri Näschter, isch jeden i sy Hustüre gschloffe.
 
«I mueß de morn ga Burdlef», het der Vatter Alema syr Frou gseit, «und nime der Bueb mit.»
«Er ma der nid nache.»
«Will de scho luege, daß er nachechunnt.»
Der Löufer vom Rat isch nid vo denen eine gsi,
      45 wo ihri Töubinen a der Frou uslöj. Er het se gärn gha, trotz ihrer Bruuchigi. Di Gwanheit, ds Gäld ring usz’gä, het dermit zsämeghanget, daß si hübsch und läbesluschtig gsi isch. Si het i mängem der Frou Barbara von Erlach gliche, het o gmerkt, daß si de Manne gfallt und sech gärn useputzt. Dernäben isch es bi ds Alemas schmal zuegange; aber das het niemer hert plaget. Der Löufer het d’Gnüegsamkeit im Bluet gha. Sy Großvatter isch z’Chieri bi Turin daheime gsi und het no nüt gwüßt als Polenta und Sunneschyn. Der Löufer het grüüslech gnue müeße verdienen und trotzdäm ring usgä. Derzue isch er eigetlech e chranke Ma gsi, het’s uf de Niere gha und sötti nid so vil müeße loufe; aber daheim hocke — m’m. Das het ihm’s nid chönne. Lieber es Jahr, zwöi, jünger stärbe, als ds Läben uf em Loubebänkli verhocken und lose, was anderi dusse gseh hei.
Me het ds morndrisch der Chlöusi nid zwöimal bruuche z’wecke, und wo si vo der Undertor-Brügg gäge ds Galgefäld ufe gange sy, het ehnder der Vatter müeße luege, wi-n-er nache chunnt. Si sy dür e Haschpel uuf, wil’s e schöne, klare Tag gsi isch, wo me gärn e Blick über Land gäge d’Bärge ta het. Vo Zyt zu Zyt hei si ghalte zum Verschnuufen und uf d’Stadt zrück gluegt, wo da hinder ne glägen isch. Uf der Aaren isch no e liechte Näbel gläge, uf de Junkeregaß-Hüser hingäge scho di schönschti Oktobersunne. E Bueb isch e Bueb, und o der Chlöusi isch no kei Philosoph gsi; aber wenn
      46 er dert übere luegt, so stande Schätten um ihn ume: Der Großvatter, gschoche wäge sym chalte Verstand, der Meischter Bichler, di schöni Frou von Erlach und bsunders di giechtigi Venturen und der Mönch, wo sys Seili löst. Es het ihm ja niemer es Haar gchrümmt, er isch merkwürdig guet druus gschloffe, dasmal; aber es eigets Gfüehl isch ihm blibe, so wi wenn di Gschicht, wo-n-er dert unden erläbt het, der Afang wäri von ere fyschtere Zuekunft. Ganz dütlech gspürt er’s: me wott ne-n-abbiege, wi men e Tannezweig im Füür chrümmt, für ne Zuunbund druus z’mache; aber öppis in ihm inne wott äbe nid, und er isch Sinns, graduuf z’wachse, der Sunne zue und nid wi ne Schlange, wo sech i Schwanz byßt. Das wird de no öppis chönne!
Es isch ihm o, wi wenn öppis ne us der Stadt würdi furtzieh.
Zwüschenyne gschouet der Chlöusi sy Vatter. E hübsche Ma, wi-n-er da so geit. Wenn er nid churzen Ate hätti, was so gar nid zu däm rahne, liecht und schön bouete Lyb passet, chönnt me säge, er sygi no wi ne Jüngling. Er het sy rotschwarzi Amtstracht agleit. Ds gfältlete wyße Hemli lat ihm sy dünne Hals frei und git ihm erscht rächt jungi Gattig. Und ds ghickete schwarzrote Barett mit der glänzigen Agraffen und der rote Schnuer sitzt uf sym fyne, intelligänte Chopf, ekei Landschnächt wüßti’s übermüetiger z’trage. Eifach e schöne Ma. Und äbe, uf däm Gsicht steit ds Glyche gschribe, was der
      47 Chlöusi o gspürt, öppis, wo nid wott wi di andere Lüt. Und villicht wott es äbe, was der Chlöusi möcht, und das zieht ne-n-erscht rächt a sy Vatter zueche. Er treit es währschafts Schwärt a der lingge Huft und vor der rächten e Dolch und uf der Achslen e churze liechte Spieß mit rot-schwarzem Zottel. Wohl vil Wehr. Aber er treit das nid zum Wichtigtue. Es mueß sy, wil er über e Rügge ghänkt no di rot-schwarzi Löuferbüchse treit mit der Bottschaft drinne, wo-n-er z’Burdlef dem Schultheiß söll abgä. Dem Chlöusi het men us em vürige Tuech vo der Amtstracht es Sunntigschleid gschnitte. Das treit er hütt und gseht uus wi ne Bitz vom Vatter, aber o wi-nes chlyses Bitzli Bärn.
Wo si z’vollem uf d’Höchi chöme, flügen ihri Blicke de Bärge zue. Gott! Wi isch das schön! Ds Land isch wi verguldet. Vili Böum sy scho dürr, anderi stande zündtrot oder gääl wi vergässeni Meien a den Ächer. Und ganz wyt ewäg ob de blaue Flüeh, stande silberig d’Schneebärge, früsch überschneit.
«Vatter, was chunnt de dert änenache? Hört de dert d’Wält uuf? Isch ds Meer dert äne?»
«Nei, Chind, dert fat si erscht rächt a, d’Wält. Hinder de Bärge lyt d’Lampartei. Lue, dert überen öppen isch Turin. Vo dert chöme mir Alemani ja. Und dert lyt Mailand und no vil wyter d’Stadt Rom, wo der Heilig Vatter wohnt. Und dert, über d’Schratteflüeh oder no wyter linggs Venedig. Und de chunnt de ds Meer und de ds Morgeland und ds Heilig Grab.»
48 «Und de da, hinder em Hubel linggs?» Aber dadruuf antwortet der Vatter nid, und der Chlöusi fragt o nid wyters, vowäge da obe, ganz naach zu ihrne Höupte, zum Glück scho chly vorby, steit der Galge, wo mit sym gruusige Dreiegg i blaue Himmel schnydt und so schlächt i di Landschaft yne passet. Es Seiländi plampet i der Byse.
Si wandere wyt, ohni vil z’rede. Hie und da nes Wort, aber di meischti Zyt sinnet jede syne bsundere Sache nache, ohni z’merke, daß beidi a der glyche Sach umedräje. Erscht zwüschem Grauholz und Geristei, wo’s de wider nidsig geit, gäge Chrouchtal abe, chöme si druuf. Si sitzen e chly a ds Bort.
«Vatter, isch de das öppis eso Schlächts, was i dert unden im Gwölb gmacht ha, wo si mi ybschlosse hei?»
«Du hättisch’s nid sölle mache! — Zeichnen und malen isch rächt. Da han i dir nüt derwider; aber me mueß nid Ufueg trybe dermit. Vor allem mueß me nid ander Lüt dermit ga verspotte, bsunders nid e Bueb, wi du, elteri Lüt! Das schickt sech nid.»
«Das han i ja o gar nid welle!»
«Ja lue, wellen oder nid welle, e Maler söll wüsse, was er macht.»
«I weiß eigetlech scho, was i möcht; aber i cha’s nid säge, i cha’s äbe nume zeichne, und de erscht no nid, wi-n-is gärn hätti. Es gratet mer nid geng. — Weisch, Vatter, mängisch dunkt’s mi, me
      49 chönnti besser mit mene Gedicht. Aber mit gwöhnleche Worte, so wi men öppe redt oder schrybt, cha me’s äbe nid säge. Am beschte geit’s geng no mit Male. Es git eifach so Sache, wo anders nid z’fasse sy.»
Der Löufer luegt sy Suhn lang a, ohni öppis z’antworte. Ändlech seit er: «De mueß me se halt für sich bhalte.»
«Ja», meint der Chlöusi, «aber de lat’s eim äbe kei Rueh. Me cha nid dervo la, bis me’s dusse het. Und mängisch chunnt’s eim so i d’Sach, wo me zeichnet, ohni daß me’s het welle. Es rünnt eim dür d’Finger use, und de isch es halt de da.»
«Und de, Chlöusi? — De mueß me de halt derzue stah!»
«Das möcht i o. D’Lüt gseh’s geng anders als i sälber, und wenn si mer’s abemache, so helkt es mi juscht grad, derzue z’stah, syg i zfride dermit oder nid.»
«Du arme Bueb», seit der Vatter so für sich sälber.
«Warum arme Bueb?»
«Wil...» der Vatter verschlückt der Räschte. Er het uf der Zunge gha z’säge: Wil’s mer alli Gattig macht, es well e Maler us dr gä. — «Item», seit er lut, «es ma jitz cho, wi’s will, vergiß emel nie, daß so ne Gab avertrouets Guet isch! Me het’s nid, für sech nume dermit z’vertörle. Mach nume, daß du mit suberem Gwüsse de Lüte channsch zeige, wi du d’Wält gsehsch!»
50 «Wott i o, Vatter, wenn me mi lat mache. Aber i ha scho gmerkt, es isch äben i Wahrheit geng anders, als i’s mit verbundenen Ouge gseh.»
«Das isch halt so, Chlöusi. Es isch geng anders, als me’s gseh möcht. Isch dir das nid ufgfalle, wo mer d’Bärge gseh hei? So fridlech und still und schön. Da stande d’Hirten und hüete ds Veh, und d’Buebe füürle. Me fahrt z’Acher und dänkt, wenn’s vil isch, a d’Ärnt. Und niemer sinnet öppis Böses derby; aber hinder eim, uf em Hubel obe, steit der Galge. — Dir machet e luschtige Chrieg i der Stadt; aber das, wo dir im Gspaß nachemachet, isch kei Gspaß. — D’Wält chönnti und möchti so schön sy; aber äbe...!»
Der Vatter reckt sech, streckt sech, steit mit mene Süüfzer uuf und seit: «Wei mer?»
Du wandere si schwygsam wyters. Der Chlöusi git dem Vatter d’Hand.
«Aber gäll, Chlöusi, wenn d’Maler wirsch, so machsch de schöni Sache? — Lue, d’Lüt hei das nötig. Anders git’s gnue. Es git vil Wüeschts, überall, wo Möntsche gangen und stande. Und si meine, das allei sygi d’Wahrheit. Aber du muesch se-n-anders brichte. Du muesch ne zeige, daß ds Schöne wahr isch!»
«Darf i de Maler wärde?» fragt der Chlöusi.
«Ja, wenn du’s eso wottsch mache.»
Und si wandere wyters, und der Chlöusi vergißt vor Freud alles Fragen und Rede.
Da chunnt ds Dörfli Chrouchthal, es Chilchli, es
      51 paar Hüser am Chrüzwäg, e Tavärne. Hie schänke d’Mönche vo Thorbärg en Essänz uus, wo für alles guet söll sy.
«I mueß da zueche», seit der Vatter, und er macht es böses Gsicht — nid us Töubi. Er gseht verschinen uns, bleich und bläutschelig.
«Fählt der öppis, Vatter?»
«Es isch mer nid guet», seit er, «wi öppe mängisch. Macht nüt, es besseret de scho wider.» Zum Wirt seit er: «Heit dr mym Bueb nid es Chacheli Milch?»
Me bringt Milch und Brot und e Hampfele düri Schnitz. Der Vatter schlücklet vo däm Thorbärger-Wasser. Und du leit er d’Armen uf e Tisch und der Chopf druuf und stöhnet. Der Chlöusi luegt mit großen Ougen uf ihn, weiß nid, was er söll, und überchunnt Angscht.
«Wo fählt’s?» fragt der Wirt. Ohni ufz’luege, dütet der Löufer mit der Hand uf d’Bruscht und uf d’Chrüzgäged.
«Näht no ne Schluck! — Das tuet guet.»
Der Vatter nimmt no nes Bächerli, und es geit nümme lang, so seit er: «Es lugget. — Mueß mache, daß i wyters chume!»
«Näht Ech Zyt!» ratet der Wirt. «Löiet no chly!»
Der Löufer schüttlet der Chopf und zeigt uf sy Büchse.
«Pressiert das eso? Heit Dr wichtigi Bottschaft?»
52 «Weiß nid, was drinn steit.» Das isch d’Antwort, wo-n-er uf syne Löuf und Gängen allne gwunderige Lüte git. Aber grad druuf korrigiert er sech, wil er weiß, daß sy Bottschaft für ds Volk bestimmt isch. «Wohl», seit er, «i weiß es, und Dir dörfet’s o wüsse. Ds Chriegsvolk chunnt ume, wo im Mailändischen äne gsi isch, e Huuffe Landschnächte. Wenn me dene z’frässe git und sünsch no, was si höische, sy’s di gäbigschte Kärlse, wo dr weit finde. Si wüsse, daß si hüttigstags guet und schlächt Wätter mache. Si regiere d’Wält, und drum sy si großmüetig gäge Willfährigi. Aber verheit nen öppis, so isch der Tüüfel los und ds Chind im Muetterlyb nid sicher vor ne. Drum mahnet der Rat, me söll ne der Wille tue, bis si sech vo sälber wider still hei.»
«Bhüet is Gott vor dene Landstrycher!» seit der Wirt. «Sötte mer is ächt nid im Chloschter obe verstecke?»
«Wenn dr weit, daß ech der rot Hahnen uf ds Dach fläderet, so ganget! — So. — Jitz wei mer ume. Masch, Chlöusi?»
Und si wandere dem Waldschluf zue, gäge Burdlef.
Es geit nid lang, so blybt der Vatter wider stah, stellt der Spieß ufrächt und het sech mit beidne Hände dranne. Er verzieht ds Gsicht vor Chrampf und verbyßt. Er gseht dem Bueb syni großen Ouge. Dem Bueb z’lieb und der Sach, nimmt er sech no meh zsämen und marschiert, trotzdäm er mit jedem Fueß, wo-n-er ufstellt, e Brüel möchti tue.
53 Ändlech geit o die Stör vorby, und er louft, so sträng er ma.
«Aber gäll, Chlöusi», seit er, chuum daß er wider es Wort ma rede, «gäll, das versprichsch mer, daß du bim Gloube blybsch und was dir gä isch, nie gäge di alti Wahrheit chehrsch. Häb fescht zu Gott und allne Heilige! Bruuch dy Chunscht für d’Chilche! Mal, was schön und wahr und heilig isch! Gib Gott ume, was er dir gä het, und niemerem sünsch! Ihm ghört’s. Bi syne Heilige findsch, was wärt isch, gmalet z’sy. Du weisch ja, hesch es sälber dä Morge gseit: es git Sache, wo me nid mit Worte cha säge. E Maler hingäge cha’s säge mit syne Farbe, und das geit z’Härze, geit tiefer als Wort.»
Der Chlöusi freut sech wider, wird Füür und Flamme. O, jitz isch es gwunne. Wenn der Vatter ne begryft und zue-n-ihm steit...!
Si chömen uf nen einsami Matten use, i ds Sunneliecht. Es tuet nüt so wohl wi Herbschtsunne.
Aber da chunnt’s wider. Der Vatter wird totebleich und wider rot und blau, verzieht ds Gsicht, es isch e Gruus. Me gseht nume no ds Wyße vo synen Ouge. Er verbyßt, cha nümmen und lat sech i ds Gras falle.
Was um Gotts wille söll i mache? fragt sech der Chlöusi. Der Vatter gseht sy gruusami Verlägeheit wohl. — Arme Bueb!
Das duuret es Chehrli so, du zieht der Vatter sy Löuferbüchsen under em Arm vüre, git se dem
      54 Chlöusi, git ihm der Spieß: «Gang! — Louf — Dem Schultheiß frag nah! Und chumm de ume!»
Der Chlöusi weiß nid rächt, söll er, oder söll er nid. Aber «gang, louf!» befihlt der Vatter. Es paarmal no luegt er zrück; aber er geit. D’Angscht um e Vatter jagt ne. Wider im Wald, wo-n-er ne längschtes nümme cha gseh, dunkt’s ne, er ghör ne brüele. Dür March und Bei fahrt’s däm arme Bueb. Söll er zrück, ga luege? — Nei, das wär nid na ds Vatters Sinn. Zerscht chunnt d’Amtspflicht! Die z’Burdlef müeßen ihm de z’Hülf cho, und er rönnt, was d’Füeß möge gä, dür e Wald uus.
D’Lüt im Stedtli lache, wo der Chlöusi chunnt cho z’chyche. Aber bald gseh si di rotschwarzi Büchse. Da vergässe si ds Lache. Was git’s? Het der Rat z’Bärn nume no Buebe z’schicke? — Hinder em Chlöusi här chöme Gwunderigi i Burghof. Anderi rüefen enandere zue: «Aha, es geit mit Schyn los! Me wird müeße der Spieß vüre näh und d’Sturmhuben ufsetze.»
Im Schloß wott me däm erlächnete Bueb z’ässe gä; aber er het nid Rueh und nid Rascht. Grad bloß es Täller Mues löfflet er. Und du furt mit mene Ma vom Schloß. Meh cha der Schultheiß jitz nid gä, er bruucht syni Lüt. Aber dä eint wird sech scho wüsse z’hälfe, und der Chlöusi hoffet im stille, der Vatter heig wider uuf chönnen und chömm nen etgäge.
Si loufe, loufe dem Wald zue — kei Vatter, loufe dür e Wald — es rüehrt sech niene nüt, chömen
      55 uf di einsami Matte — dert lyt er, am glyche Fläcke. Dem Chlöusi verschlat’s der Ate. Sym langsame Gleitsma wyt voruus, louft er alli Gredi über di verspräglete Herbschtzytlose dem änere Waldsoum zue. Der Schatte vo de Tanne chunnt ihm wyt etgäge.
«Vatter! Vatter, wi isch’s dr?»
Der Löufer vom Rat git ekei Bscheid. Er lyt gstreckt, der Chopf hindenabe gäge Bode gstemmt, ds Muul offe, d’Ouge wyt offe, wi mächtig verwunderet, d’Bruscht höch. Daß d’Finger i d’Mutten ygchrallet sy, achtet der Chlöusi nid.
«Vatter, Vatter! Säg öppis!»
Der Chlöusi packt ne-n-a den Achsle. Er tuet ekei Wank. Der Bueb probiert ihm der Chopf z’lüpfe. — «Vatter, säg öppis! Säg doch öppis! — Kennsch mi nid? — I bi’s, der Chlöusi!»
Jitz chunnt der Gleitsma nache. Vierschrötig steit er da und luegt stober uf e rotschwarze Ratsbott abe.
Der Bueb luegt an ihm ufe mit es paar wild erschrockenen Ouge. Alli Not schreit druus, wo i mene Möntsch inne cha zsämecho. Der Gleitsma chnöilet nider, löst dem Löufer der Bund am Hemli, gryft ihm a ds Härz, a d’Handgleich, het ihm der Chopf uuf. «Wo fählt’s, Mano?»
Der Chlöusi möcht wüsse, ob me so usgseht, wenn me tot isch, aber er cha nid rede.
«Er isch no warme», seit der Gleitsma. «Es isch wi ne Chrampf. — Aber was jitz?»
56 Der Chlöusi jammeret wider: «Vatter, säg doch öppis!» Er isch nid ganz wi anderi Bärner Buebe; er het halt doch no ne Schutz italiänisches Bluet i sech, sünsch würd er sech nid uf e Vatter legen und’s mit Müntschle probiere. «O, Vatter, Vatter! Arme Vatter!»
Der Gleitsma luegt umenand, wi wenn da irgedwo e Hülf z’errecke wäri. Und du seit er: «Di Matte ghört dem Chloschter. — Weisch du der Wäg derthi, Bueb?»
«I gange nid vom Vatter ewäg», antwortet der Chlöusi.
«Ja, we du nid wottsch, so mueß dänk i ga luege. Oder förchtisch di?»
«Nid bim Vatter.»
Und du geit der Ma. Er meint, er gang ärschtig; aber da gscheht ekei Schritt gleitiger als der ander. Lang luegt ihm der Chlöusi nid nache. Er ghört no nes paar Stolperschritten im Wald, und du chunnt vo allne Syte z’ringsetum d’Totestilli us em Wald mit de Schätte zsäme, und es isch, wi wenn di letschti Tagheiteri us där Stilli und Einsamkeit zum Himmel uuf dervo flög, wo me scho Stärne cha underscheide. No einisch redt der Chlöusi sym Vatter zue, er söll doch um Gottswillen öppis säge. Er chnöilet ganz naach zueche, leit sech an ihn, umchlammeret ne, redt ihm i ds Ohr, lüpft ihm der Chopf. Es dunkt ne, er zucki e chly zsäme. Aber der Vatter blybt so still wi d’Tanne — nei, no stiller. I de Tanne rüehrt sech mängisch öppis
      57  — es Lüftli, e Vogel. Dem Chlöusi chöme Gschichten i Sinn vo Wölf. Er ghört Tön, wo-n-er nie ghört het. Sy’s d’Huuri? — Er gseht es Tier über d’Matte schlychen und cha nid underscheide, was es isch. Er drückt sech no änger a Vatter; aber jitz chunnt’s ihm vor, es syg doch keis Läbe meh da inne. Dä Lyb wird ihm frömd. No einisch rüeft er: «Vatter, Vatter!» Aber jitz weiß er, der Vatter isch nümme da. Er luegt i das Gsicht, wo i der Fyschteri scho nümme z’underscheiden isch. Was isch doch ds Letschte gsi, wo-n-er no gseit het? — «Chumm de ume!» — Ja, da bin i ja. Hätt i no gleitiger chönne mache? — Du hättisch mer villicht no öppis gha z’säge. — Gott im Himmel! — Das Chloschter isch no wyt ewäg. Es cha lang gah, bis die chöme.
Dem Chlöusi geit dür e Sinn, was der Vatter geschter no dem Großvatter gseit het: «Was chan i derfür, daß i mer d’Seel us em Lyb mueß loufe für Rät u Burger!» Ja, und jitz bsinnt er sech o, daß d’Muetter einisch zue-n-ihm gseit het: «Das isch eifach nüt für di, di Löuferei, du hesch nid d’Gsundheit derzue!» Und der Vatter isch uwirsch worden und het nere g’antwortet: «Z’Donner o, was söll i de sünsch? Weit dr lieber ga bättle?»
Es isch jitz stockfyschter gsi, und der lieb Gott het syni Tier dür e Wald gschickt, dem Chlöusi ga Angscht mache, damit er nid so gruusam Zyt heigi, a sy arme Vatter z’dänke. Und wo-n-er einisch ganz naach es Paar grüeni Ouge gseht schimmere,
      58 weiß er, jitz gilt’s! Jitz mueß er sy Ma stelle. Er macht öppis, wo-n-er i ds Vatters gsunde Tage nie hätti dörfe mache, er zieht dem Vatter sy Dolch us der Scheiden und steit parat. — Gott! Wi ganz anders isch das doch, wenn me so mit nere gschliffene Waffen i der Hand dasteit und weiß, jitz gilt’s ärnscht, als wenn men im Spil mit hölzige Waffen ufenand losgeit! Er weiß übrigens o: jitz sy syni Chindertagen abgloffe, jitz chunnt öppis anders.
Wi lang — wi lang geit’s ächt no, bis si chöme? Der Chlöusi isch hütt füüf oder sächs Stund gloffe, het weneli z’ässen übercho, und isch scho sünsch ekei Chraftmöntsch... Und derzue het er ds Böschten erläbt, was e junge Möntsch cha düremache.
Ändlech erwachet er vo mene merkwürdige Ton. — Es Glöggli? Stimme? Isch öppis uf der Gaß unde los? — Ach, er isch ja nid daheim i der Schlafstube. Im Wald — bim Vatter — i der Wildnis. — «Vatter!» rüeft er. «Vatter!» — Wenn er underdesse wider zue sech cho wäri! — Ach, es isch geng di glychi Stilli. — Aber hinder sech im Wald ghört men es Glöggli — wohl, wohl! Und Stimme. Si chöme. E Latärne flackeret im Ghölz umenand.
Der Chlöusi steit ufrächt, geng no der Dolch i der Hand, wo si zueche chöme, ihrere sächs Mönchen i de Kapuze. Hätti ne nid der Gleitsma Bei gmacht mit dem Bricht, es ligi da en Amtsma vo Rät und Burger am Stärbe, so wäre si sicher no nid da. Si hei e Tragbähre mitbracht. Me zündtet dem
      59 Löufer i ds chalte Gsicht, i di brochenen Ouge. Zwee Mönche hei ne-n-uuf. E dritte seit latinischi Sprüch und strycht Öl uf d’Stirnen und d’Lippe vom Vatter. Si sägen alli sächs mitenand Sprüch. Wo der Chlöusi ghört: «Et dona ei pacem aeternam», weiß er: der Vatter isch tot. Es isch uus und fertig. — Was jitz?
Me leit der Vatter uf d’Tragbähre. Dem Chlöusi git me der Spieß z’trage. Und so geit’s jitz dür e Wald y zrück, Chrouchthal zue. Me ma chuum öppis vo Tagheiteri errate, wo si i ds Dörfli chöme. Si gangen i d’Chilche, stelle d’Tragbähre mit dem Tote vor der Türen ab, chnöile nider und murmlen allerhand Gebätt. Der Prieschter geit zum Altar. Si zündte Cherzen a, und es wird e Mäß gläse. Me weiß ja jitz, wär der Tot isch und daß er ne Mäß verma. Zwee Mönche blybe da zur Wacht. Di andere näme der Chlöusi, wo schier nümme cha stah vor Müedi, mit ufe, i ds Chloschter. Dert söll er schlafe, emel bis es z’grächtem taget.
Und am andere Tag chömen ihreren es Dotzen aben und trage der Löufer vom Rat Emanuel Alema ga Bärn yne. Si löj dem Chlöusi Zyt, daß er voruus cha, der Muetter ga Bscheid mache. Er cha nid rede, wo-n-er daheim d’Stägen uuf chunnt. Er cha nume briegge, fallt der Muetter um e Hals, und si erratet, was gscheh isch. — So het’s ja müeße cho. Si het’s mängisch dänkt. Me macht dem Vatter Frickart Bscheid. Es chunnt uus, was gscheh isch. D’Loube steit scho volle Lüt, und ds
      60 Grücht louft stadtuuf und stadtab. Der Löufer Alema... Wo hei si ne? — Si chöme jitz de mit ihm.
Und all Ougeblick chunnt öpper, gschouet der Chlöusi und seit: «Du arme Bueb!»
I dene Tage het du der Chlöusi Alema über mängs müeße studiere, wo-n-ihm bis jitze wenig het z’dänke gä. Afange wägem Vatter. Et dona ei requiem aeternam. Daß er bösi Läbtig gha het, isch dem Bueb jitz erscht rächt ufgange, und daß men ihm di ewigi Rueh vo Härze ma gönne; aber warum me de da geng no müeßi derzue tue, das het ihm nid i Chopf welle. Afe het me dene Thorbärger-Mönche müeße Gäld gä. Nu ja, daß si der Vatter heibracht hei; aber de no für di Mäß, und jitz hie het men o geng no müeße ga Mässen und Cherze zale, wi wenn me däm guete Vatter no hätti chönne hälfe dermit. D’Muetter isch sowiso übel dranne gsi. Vo was het me jitz sölle läbe? Daß das d’Muetter plaget, het der Chlöusi wohl gmerkt; aber der tiefer Grund vo ihrem Chummer het er zum Glück no nid gkennt. Het si nid zu dene ghört, wo eigetlech nid hätte sölle da sy? Ihri Hübschi het nere zu mene Ma verhulfe, und so lang er gläbt het, isch emel du für se gsorget gsi; aber trotzdäm eigetlech niemer es Wort dervo gseit het, het si’s doch z’gspüren übercho, wi vürig es dem Vatter Frickart worden isch, no Chöschte z’ha für di ewigi Rueh vom Löufer.
Und der Chlöusi sälber? Ja, so lang me nid würklech und z’grächten en arme Bueb isch, lat me
      61 sech no gärn eso säge; aber vom Ougeblick a, wo me dä Name verdienet, fat er eim gruusam afa wehtue. D’Lüt meine’s ja guet; nume sötte si ein de nid la gspüre, daß me jitz vo ihrer Güeti abhanget. Der Chlöusi isch undereinisch gar nümme der glych gsi wi bis dahi. Wär ne neecher gkennt het, däm isch nid etgange, daß ihm sit der Nacht hinder Chrouchthal Angschtouge blibe sy. Isch ihm mit de Jahre d’Angscht o ganz vergange, so het er doch syr Läbtig im Blick öppis wi nes großes Verwundere bhalte, es Verwundere drüber, daß d’Wält um ne-n-ume so gar nid het welle sy, wi-n-er gmeint het, daß si sy sötti.
Zum Glück aber het’s no Lüt gä, die wohl dänkt hei: du arme Bueb, ohni’s grad z’säge, so emel o d’Frou Barbara von Erlach. Statt Wort z’mache, het si dem Chlöusi zu nere Lehr verhulfe. Si het wohl gseh, daß der Großvatter Frickart keis Vertroue het i di Malerei und daß der Bueb dadrunder bös müeßti lyde, wenn er geng daheim grupeti. Der Meischter Chüng het versproche, ne i d’Lehr z’näh. Und no öppis, nid minder Wärtvolls, het d’Frou Barbara gmacht: Si het mit ihrne Chinder z’Bode gredt, si sölle dä Chlöusi nid la merke, daß er en arme Bueb sygi, söllen ihm guet Fründ blybe, damit er emel o der Begriff überchömi, was ritterlichi Juged sygi. Am beschte het’s der Chaschper vo Müline begriffe, wo scho bis jitz der Chlöusi bsunders guet het möge lyde.
62 I der Rats- und Burgerstuben isch am Tag na der Lycht vom Löufer Alema zimlech lut gredt worde. Der alt Herr vo Wabere het sech gäge Herr von Erlach gchehrt; aber es het eigetlech dem Herr Wilhälm vo Diesbach und dem Venner Armbruschter gulte, wo-n-er gseit het: «Das chunnt jitz eso; bis zum Burgunder-Chrieg het me nüt anders gwüßt als sy Ma stelle, wenn ’s gulte het, ds Land z’verteidige. Üsi Manne hein e Spieß oder e Halparte gwüßt z’bruuche. Si hei öppis usgrichtet, und nachen isch me hei, het Wehr und Waffe g’ölet und dänne ta. — Aber der Tüüfel het’s gseh. Sitdäm me de Burgunder der Meischter zeigt het, isch di verfluechti Moden ufcho, daß men us der Abwehr es Handwärch macht und dermit verdienet, wi me mit Wäben oder Schuehmache sys Brot verdienet, und das...»
«Es isch aber o nes Handwärch und es wettigs!» underbricht ne der Venner Armbruschter. «E Chunscht worden isch es, und mir wei froh sy, daß üsi junge Lüt ’s däwäg uf d’Ehr näme, mit Wehr und Waffe wüssen umz’gah.»
«So? Froh sy, säget Dr, Venner? — Froh sy, daß men es Handwärch druus macht? — Ja, Fächten und Schießen in allen Ehre, aber was drum und dra hanget: Großtue, Spile, Suuffe, Fluechen und meine, es syg eine kei Ma, wenn er nid scho als Bueb es Möntsch am Bändel, ds Gfräß voll Gschwär und d’Chnoche voll Mateeri het. Dadrüber sötte mir froh sy, meinet Dr?»
63 «Ja», hilft ihm der Ratsherr Frickart, «Dir heit rächt. Es isch e bösi Sach. Mir hei i junge Jahren üse Ma o gstellt. Und wenn i a üsi alte Herre dänke! Hei die öppe nid ghulfe der Stadt Reschpäkt verschaffe, wenn si mit usgrückt sy? Aber vo dene het keine gmeint, er müeß es Handwärch druus machen und es Läbe füehre wi di Chriegschnächte vo hüttzutag.»
«D’Zyte hei sech g’änderet», het ne der Herr Wilhälm vo Diesbach etgäge. «I üsne junge Jahre het me wohl no möge Meischter gwärde, wenn eine gsund und stark isch gsi und toll het möge dryschla; aber hüttigstags bruucht’s öppis anders. Da heißt es wi länger descht meh: ganz oder gar nüt. Jawollen isch es es Handwärch und e Chunscht worde! Üses Chriegsvolk het wohl der Name, daß es stark sygi; aber si hei o der Name, si syge dumm wi Chälber. Üsi Finde hei öppis glehrt. Ihri Landschnächte, das sy jitz äbe d’Meischter im Chriegshandwärch.»
«Ach was, Meischter!» hänkt der Herr vo Wabere wider y. «Dene chöme mir bald hinder d’Schliche. Für üsi Sach z’verteidigen und z’verfächte, bruucht’s keini settige Chünscht. Das verfüehrt se-n-äbe zum Glöuf. Es Handwärch wott zahlt sy. Ehmalen isch men usgrückt, für ds Vatterland z’verteidige, hütt loufe si dem Gäld nache, wei frässen und suuffen und was ne sünscht no gfallt. Si wärde meh und meh e Zunft, wo niene meh daheim isch.»
64 «Und wär di Zunft für sich het, isch Meischter», fallt der Venner Armbruschter dem alte Herr i ds Wort, und der Herr Wilhälm hilft ihm: «Prezys, so isch es. Me mueß mit de Zytlöufte rächne, wi si sy. Es git üs niemer nüt für ds brav-sy. Chrieg isch Chrieg, und wär di tüechtigschte Chnächte het, chunnt obenuuf.»
«...bis er mit nen im Dräck z’grund geit», brummlet der alt-Stadtschryber.
«Es isch nid nötig, ne ds Wüeschtischten alls nachez’mache», meint der Herr vo Diesbach.
«Es wär no mängs nid nötig», git ihm der Herr Jakob vo Wattewyl ume, «aber an es Handwärch setzt sech der Bruuch a, wi der Rueß a ds Chessi. — Heit Dir afen e subere Landschnächt gseh?»
«Hm.»
«I meine, würdet Dir Eui Chinder amene Landschnächt avertroue?»
«Ja nu, Chindemeitli und frommi Brüeder sy’s nid; aber für das het me se-n-o nid.»
«Äbe — äbe. Und um das geit’s ja jitz.»
Der Schultheiß Matter het bis jitz nume glost und hie und da der Chopf gschüttlet. Jitz seit er: «Ja äbe, d’Juged! Vo däm sy mer usgange. Es isch wahr, da sött öppis gah. I bi der Meinung, me sötti der Juged ds Undertor verha. — Gäbet dem Torwart Befähl, niemer vo junge Lüten use z’la, so lang das Chriegsvolk i der Sandflueh änen isch. Und i d’Stadt yne lat me so wi so vo dene Kärlisse niemer.»
65 So isch du o bschlosse worde. Eint und andere vo dene Herre het derby e chly uf de Stockzände glachet. Aber item, also, es blybt derby.
Öppen e Stund später het der Torwart dem Venner vo Metzgere, wo dert unde kommandiert het, g’antwortet: «Dir chöit Ech druuf verla, Herr Venner, i lan Ech ke Hung use, so wahr daß i hie stange, i weiß scho, was i z’tüe ha!»
«D’Hünd chönnet Dr mira alli use la», lachet der Venner, «nume keini Bueben und keini Wybervölker!»
«Zellet uf mi, Herr Venner!»
Si sy no binenandere gstande, wo der Sieche-Kaplan mit dem Heiligschte derhär chunnt. Venner und Torwart sy uf d’Chnöi. Du hei si dem Prieschter nachegluegt und gseit: «Dä cha de d’Ohre putze, wenn er umechunnt! — Ja, sövel Dräck het dä gwüß i Zyt vo zäche Jahre nid abz’losen übercho, wi jitz dert äne i re Stung.»
«Item, also, verheit’s, daß niemer vo däm Dräck öppis i d’Stadt yne schleipft!»
A der Junkeregaß und anderswo hei d’Ratsherre, wo si zum z’Mittagässe heicho sy, ihrne Froue befole: «Daß d’ mer de di Buebe nid use laasch! Es isch mit Schyn es förchterlechs Pack vo Chriegschnächte bi der Sandflueh im Blaterehuus und drum ume. Dere Kärlissen us aller Herre Ländere. Landschnächte und hiesigi, wo nen alls Tüüfels nachemache. Alls agsteckt vo lampartische Wyber.»
66 «Da sygen is alli Heilige dervor!» hei d’Müetter g’antwortet. «Me sött villicht der Sant Anna i der Lütchilche ga ne Cherze dartue!»
Der Pater Lucius het stränge Befahl übercho, druuf z’achte, daß syni Zöglinge nid öppe furtloufe, und der Herr Dokter Frickart isch syr verwitwete Tochter uf d’Seel gchnöilet, daß si nes Oug uf e Chlöusi heig.
Der Torwart het griglet und gsperrt und ghüetet, d’Müetter hei verbotte, verbotte, verbotte, der Pater Lucius het syni Junker gsuecht und — nid gfunde, wil er am lätzen Ort gsuecht het. Vor em Altar vo der heiligen Anna het e Zylete Cherze für d’Unschuld vo der Juged brönnt, währeddäm a der Ländti vo der Matten e Weidlig voll Buebe vo Land gstoße het. Dasmal het me nüt ghört vo Tiölewöh, Bäärn und Santibänz. Ganz hübscheli isch das vor sech gange. Wi dimale, wo me der Chrüzzug im Gärbere-Graben ufgfüehrt het, sy der Gärberchnächt und anderi Mätteler ihrne junge Herre zu Dienschte gsi und hei das Schiffli über d’Aare gweidelet. Drinne gsässe sy sünsch no der Chaschper vo Müline, der Hans von Erlach, der Hansli Früschig, der Hans Hetzel und mit ganz schlächtem Gwüsse der Chlöusi Alema. D’Aaren isch zu sälber Zyt o no gloffe, wi si welle het, und es isch grad gsi, wi wenn si Freud hätti a däm Weidlig voll Übermuet. Di Mätteler hei Bscheid gwüßt i de Lüün vom Wasser und hei ihres Schiff glatt under der alte Brügg dürebracht.
67 Der Torwart isch uf der Brügg über ds Gländer yne gläge, het ne mit der Fuuscht dröit: «Wartet nume, dir donners Buebe! Euch will i’s reise!»
Reis, wenn d’ channsch!
So mänge, daß nid grad es Rueder het müeße füehre, het ihm di längi Nase gmacht. Der Wächter uf der Längmuur isch wi ne Bällihund di ganzi Letzimuur uuf und nider gsprungen und het gfluechet, wo ds Schiffli uf der Altebärg-Syte vorby gfahren isch. D’Junker hein ihm ds Gäbeli gmacht und ob Saxers Huus zueche gländtet. Und jitz sy si halt däne gsi und der Faßhütte zue gschliche, wo d’Chriegschnächten ihres Lager hei ufgschlage gha. Di junge Herre sy nid di erschten und einzige gsi, wo da sy cho d’Gwundernase fuettere. Bhüet is! Wenn me guet gluegt het, isch ds Bort scho voll Volk gsi. Hinder de Böum und Räbmüürli und im Gstrüpp sy si gsässe. Aber grad wi wenn men uf di junge Herre gwartet hätti, isch es jitz erscht luschtig worden im Lager. Scho di vile Farbe hei eim d’Ouge läbig gmacht. Het me sünsch albe, bi mene Bärner-Ufbruch, nid vil anders gseh als grau und bruun und öppe no rot und schwarz, so isch jitz hie nid mänge gsi, wo nid dreier- oder vierergattig Tuech a sech treit hätti. Bsunders di Frömde sy däwäg ufputzt gsi. Gschlitzti Ermel und gschlitzti Hose, dick ufpluderet, hei si treit und, was me sünscht anständigerwys hinden und vorne verdeckt, hei di Bursche usegstreckt, wi wenn grad das ds schönschten und beschten a mene Ma wär. Wi
      68 töller, wi brever, het’s da gheiße. Und de di tschärbis ufgsetzte Barett, o gschlitzt — oder verhoue, wi me zu sälber Zyt gseit het. Us schwarzem Samet isch i Hicke farbigi Syde vüreploderet. Wär’s bsunders guet het welle mache, het e schöni Agraffe, mängisch es chlys Muetter-Gottes-Bildli oder so öppis am ufebogne Rand agheftet treit. Mänge het farbig tradleti Schnüer uf Hals und Achsle la abe hange, und hie und da het men e schöni Fäderen uf mene Barett gseh flüümle. Bös usgseh het’s de hingäge bim Schuehwärk. Afe d’Strümpf! Eint und andere het no rächti, farbigi Strümpf gha, di meischten aber es Ghudel oder gar nüt meh a Chnöi und Wade. Hie, im Lager, sy fascht alli barfueß gange. Wär wyters welle het (öppe ga Dörfer absueche), het Sandalen under d’Füeß bunde.
Derfür isch de nid mänge da gsi, wo nid sy Dolch aghänkt treit hätti.
Und jitz het me se gseh fächten und springe. Potz Wätter, wi isch das gange! Üsne Buebe sy d’Ouge fascht us em Chopf gsprunge. So het no keine vo dene Chrüzzug-Helde gseh fächte. Jede het sech vorgno, so well er’s de o probiere. Si hätte gar nid gloubt, hei si zunenandere gseit, was mit mene Spieß alles z’mache sygi.
A der Faßhütten anne hei d’Chriegschnächten e Tisch ufgschlage gha. Dert hei si gwürflet und gspilt, Bächer gheltet und schwadroniert und gsunge, und albeneinisch isch es Glächter ufgfahre, daß es ein
      69 dunkt het, es lüpfi ds Strou vom Dachschärme zu nere Bürschte. Nid wyt dervo hei si tanzet — mit wäm? Fraget lieber nid! Me het brichtet, di Chriegschnächte heige di Wybervölkli z’Nacht us em Bader-Graben abe greicht und uf em Buggel dür di nideri Aare düre treit. Es wär luschtig gsi z’luege, di Tanzete, wenn me sech nid hätti müeße schäme d’Ouge z’bruuche, für alles mit z’näh, was derby vor sech gangen isch. — Und was da gredt und gsunge worden isch! Zum Glück hei üsi Buebe ds Uflätigschte nid begriffe; aber der Dräck isch ne halt doch i den Ohre blybe chläbe.
Uf eismal git’s es wilds Glöuf im Lager und es Brüel und Glächter. Alles rochlet a eier Chlungele derdüruus. Was hei si? Was git’s? — Es mächtigs Faß tröhle si, und dert luegen es Paar Manns- und es Paar Wyberfüeß druus vüre. Me stellt’s uuf, zerscht ei Wäg und du der ander Wäg. Es git es Göißen und Brüele, daß me’s änet der Stadt müeßti ghöre. Di Buebe wüsse wohl, daß si nid sötte luege, wo men e Chriegschnächt und es Wybervolk us däm Faß vürezieht; aber was weit dr? — Der Gwunder isch keis Ougepflaschter, und gseh isch gseh.
Es isch luschtig gangen und doch nümme luschtig gsi. Eis vo dene Möntscher isch scho i der Neechi vo dene Junker umegstriche. Da het der Chaschper gseit: «Mir wei gah. I gloube, was sech derwärt isch z’luege, hei mer gseh.» Aber di getreue Mätteler und Schifflüt hei no gar nid gnue gha vo däm
      70 Theater und nid begährt vo Land z’stoße. So hei di junge Herre wohl oder übel z’Fueß müeße der Brügg zuestüüre. Änet der Faßhütte sy si zum Blaterehuus a der Sandflueh cho, und da het ne der Gwunder e neue Schleipftrog undergleit. Hindedry het es se du schier greut, daß si nid mit beidne Händen Ougen und Ohre verha hei bis a d’Brügg. Was da vo Chriegschnächten a der Sunnen umenandere glägen isch, hätti ne für lang der Appetit chönne näh. Großi, einisch schöni, jungi Manne sy da ghocket mit vergugerete Stirne, zsämegschrumpfete Nase, gruusig verschwullenen Ouge, mit verrufete Bei und Füeß, verlumpet, dräckig, verluuset, und hei i eis Loch yne gstieret. Da isch gjammeret und gfluechet und gchratzet worde, und us de Fänschter het me se ghört stöhne, daß eim d’Haar z’Bärg gstande sy. Einen isch hert am Wäg ghocket, mit Fueßsole, daß es eine grad glüpft het, so voll offeni Gugere, und het ne di hohli Hand dargstreckt und der tuusig Gottswillen um nes Almuesen aghalte.
«Lueget nume!» het se-n-e Spittelpfleger agredt, wo dene junge Lüt begägnet isch. «Da gseht dr jitz, wi’s chunnt! So, wi’s dert äne, hinder der Faßhütte, geit, fat’s a, u das hie isch de ds Ändi.» Di Junker hei nid grad d’Nasen i d’Luft gha, wo ne der Torwart undertänig d’Chappe glüpft het. Nume der Hansli Früschig het dry gluegt, wi wenn ihm das alles längschtes nüt meh Neus wär, und der eint Mulegge schreeg abezoge.
Am meischte het das Erläbnis dem Chlöusi
      71 Alema gä z’dänke. In Erwartung, daß er jitz de der Buggel voll Schleeg wärdi yheimse, syg’s vom Meischter Chüng, syg’s vom Großvatter, isch er es paar Schritt hinder den anderen im chalte Schatte dür e Stalden uuf. Und doch het’s ne nid greut. Er het dä Halbtag meh gseh gha, het’s ne dunkt, als sünsch i drüüne Jahre. Di Chnächte, di Chleider, das Fächten und Tanzen und... ja, o di Wyber. Das Trummelgsurr und di Pfyffe syn ihm no lang im Chopf umegange. Und ds andere, ds Wüeschte, het er o gseh. Ja ja, das mueß me mit Schyn o gseh ha. Und wider het er sech gseit: Wenn me voruse chunnt, isch alles ganz anders — ganz anders. — Und syni verwundereten Ouge sy um nüt chlyner worde.
Di Sach het no vil gä z’reden i der Stadt Bärn. Da sy Lüt gsi, bsunders Froue, wo gfragt hei: Geit jitz niemer vo üsne Herre dert übere ga Ornig mache? — Warum lat me däm Ergernis sy Louf? — Jagti me doch das Hudelpack furt, so hätti me Rueh und müeßti nid angschte, ds ganz Jungvolk wärdi no vergiftet.
D’Frou Barbara von Erlach het wohl gmerkt, daß der Pater Lucius uf nen Ougeblick passet, für a ihres Muettergfüehl z’appelliere. Vo däm het si nüt begährt. I bruuche kei Mönch, für mi z’brichte, het si dänkt. Verwunderet i ihrem Tiefinnerschten über dä Schlaf vo der Stadt, isch si zum Prior vom Chorherrestift gangen und het es paar großi
      72 Frag-Ougen uf ihn gheftet: «Und di heiligi Chilche?»
Der Prior het di Ouge nid lang usghalte. A der Frou von Erlach vorby het er zum Fänschter uus gluegt, über ds Aaretal und ds Chilchefäld ewäg. Aber dert, hinder em Wald, hei d’Schneebärge vüregluegt und g’antwortet: «Los, was si seit, di Muetter!»
Da schlat er mit syr runde Hand ds Chrüz und seit: «Politik!»
Zur glyche Stund het däne, a der Vordere Gaß, der Schuehmachermeischter und alt-Landvogt Früschig sys Sühnli gfragt: «Hä? Hesch jitz gseh, wohi daß es füehrt, das Landschnächteläbe, wo du geng dervo troumisch?»
«Mir geit’s drum de nid eso», het er, d’Nasen i der Luft, mit schreegem Muul g’antwortet. «I weiß mer de scho z’hälfe!»
«Das het no jede gmeint», rurret der Vatter.
«Es cha sy», git der Hansli zrück, «aber wär e tolli Kuppele settigi hinder sech het, cha di ganzi Wält meischtere.»
Da lachet der alt-Landvogt. «Lehr du afange Meischter wärden über di sälber, gäb daß d’wottsch ga d’Wält meischtere, du Sprutz!»
 Zeiget ne Chraft und Schönheit, dass sie merke,für was Gott d’Wält erschaffe het!
«Wo isch jitz aber dä chätzers Chlöusi? Es isch es Chrüz mit dene Lehrbuebe. Uf nüt cha me sech mit ne verla. Chuum chehrt me der Rügge, sy si niene meh umewäg.» So het der Meischter Erhard Chüng im Gwölb näbem Houptportal vo der Lütchilchen ufbegährt. Er isch sünsch nid en untane Ma gsi, der Wärchmeischter; aber wenn er uf syne breite Füeße derhärcho isch, so het’s uf em Platz ärschtig afa picklen und chraue. Me het gwöhnlech nid gwartet, bis es us sym graue Bart use het afa donnere. Me het mängisch bim Houptaltar vorne verstande, was er i der Vorhalle de Gselle gchüschelet het. Der Chlöusi Alema het ihm dert sölle warte, für ihm bim Nachemässe z’hälfe. Aber löjt so ne Bueb warten in ere läären offene Vorhalle, wenn, wi hütt, e suure Luft geit und me doben im Turm d’Manne ghört im Rad trappe, wenn me d’Wällböum under de Seili ghört chääre, wenn me der Polier ghört brüele: «Hänge!» Da louft ech jede, wo nüt z’tüe het, uf e Platz use. Und dert het der Meischter Chüng nid lang gsuecht. Er het wohl gwüßt, was der Chlöusi azieht. I der mittlere Halle näbena, wo me verwiche ds Jüngschte Gricht fertig
      74 versetzt gha het, isch der Maler a der Arbeit gsi, der Heinz Bichler, und het am Paradies g’arbeitet. Me het ihm «dä mit dem Nägeli» gseit, wil er uf syne Gmäld geng irged a menen Ort es Nägeli het gwüßt z’placiere. Der Chlöusi het jedi Minute usgnutzt, für ihm ga zuez’luege, und dert het er o ne neue Fründ gfunde, der Hans Fries, wo dem Meischter Bichler het dörfe hälfe. O, was hätt er drum gä, wenn er mit däm Fries hätti dörfe tuusche! — So Farbe ryben und uftrage! Zeichne het me ja bim Meischter Chüng o chönne lehre, und im verschleikte het der Chlöusi ihm mängs nachegmacht und gsteihoueret. Aber äbe — geng numen im verschleikte. Und wenn der Meischter ihm drüber cho isch, so het er ufbegährt, er verhej ihm ds Wärchzüüg, und ne gschickt ga d’Wärchstatt wüsche. Nid daß der Meischter Chüng dem Chlöusi sy Gluscht nid begriffe hätti. Bhüet is, er isch o einisch jung gsi, het o einisch bös gha und sech müeße lyde; aber juscht drum isch er der Meinung gsi, da Bueb müeß o zerscht undedüre, gäb daß me ne löj la Farben und Papier gschändte. Und hinder em Wärchmeischter isch, wi ne Rieseschatten a der Wand, dem Chlöusi sy Großvatter gstande, der Dokter Frickart. Dä het befole, was gah söll, und mit däm het’s der Stadtwärchmeischter nid welle verderbe.
So nes Jahr hätti der Chlöusi das wohl mögen erlyde; aber es sy zwöi druus worde, und wo’s i ds dritte gangen isch und no niene nüt e Wank het
      75 welle tue, da het’s i sym Chopf afa rumore. Syni Kamerade, der Chaschper vo Mülinen und der Hans von Erlach, sy Studänte worden und meh als das. Si sy scho nah-ti-nah i ihres künftige Läbe yne gwachse, sy in allerhand ritterleche Chünscht und Tugete trüllet worden und hei Bscheid gwüßt i de Wälthändel. Färn scho, wo der Chünig Maximilian ga Rom ufbrochen isch, zur Krönung, hei si grad gwüßt, wär da vo Bärn mitgeit, sy o di erschte gsi, wo hei gwüßt z’brichte, der Chünig heigi unverrichteter Sach müeßen umchehren und heig z’Pavia üsi Herre zu Ritter gschlage, und das gälti grad glych, wi wenn es z’Rom uf der Tiberbrügg gscheh wäri. Geng, geng hei si gwüßt, was geit, und me het’s völlig eso gseh cho, wi im Handumdräje de si a Chehr chöme. Der Hansli Früschig, ja, dä het ds Metzge glehrt, aber me het wohl gmerkt, daß das nume so gscheht, für d’Lüt z’gschweigge. Es geit gwüß nümme lang, so füehrt de dä nes Fähnli Manne, Gott weiß zu welem Chünig. Alles z’ringsetum het Trib und Läbe gha. Di Buebe hei usgseh wi Mailänder-Öpfel, so gsund und rund, und sy i ds Schachbrätt yne gschobe worde. Und derwyle steit der Chlöusi i der stoubige Steimetze-Wärchstatt umenandere, mager und bleich. Syni Ouge wärde geng größer, wil er so mängs a sech vorby gseht gah, vüretsi, geng vüretsi und är wi länger descht weniger begryft, für was är uf der Wält sygi, grad juscht är, wo äbe so mängs gseht, was ihm nid gfallt. So mänge guete Rat wüßt
      76 er, bi allem möcht er derby sy. Statt däm mueß er am trüebe Fänschter blybe stah und zueluege, wi ds Läbe vorby strömt, so ganz, ganz anders, als er gmeint het, daß es gah sötti. Ja, wär seit so amenen arme Bueb, daß ihn der lieb Gott äxpräß zerscht däwäg hinder em Gitter lat zueluege, damit ihm der Trib, dryz’fahre, rächt wachsi? Wenn einisch e Bolz söll schwirre, so mueß d’Senne sech la spanne.
Bis vor churzem het der Chlöusi Alema no öppis a syr Muetter gha. Nid grüüseli vil. Aber er isch emel a menen Ort daheime gsi. Si het ihm glost und isch zue-n-ihm gstande, wenn er gchlagt het über d’Herti vom Großvatter. Aber si het di Strängi o a sich sälber gspürt und nah-ti-nah o mit Längizyti dür ds trüebe Fänschter use gluegt. Und wenn e Hübschi zytigi Frou mit längen Ouge zum Fänschter usluegt, isch es äben anders, als wenn e Bueb use luegt. Gäb’s lang gangen isch, het eine di Ouge begriffe. Ei Abe, wo der Chlöusi heichunnt, sitzt halt der Weibel Vogt bi der Muetter i der Chuchi, und me brichtet ihm, dä wärdi jitz de sy Stifvatter. Si sy beidi lieb und fründlech mit ihm. Da wär nüt z’säge. Aber dem Chlöusi isch es halt doch z’muet gsi wi amenen Eichhorn, wo am Abe hei chunnt und der Ascht abgsaaget findt, wo-n-er sy Schlupf het drinne gha.
Es isch o cho, wi-n-er’s erwartet het. Der Großvatter het ne nid i de Hände vo däm junge, wüetig verliebte Paar welle la. Gäge d’Hürat het er nüt
      77 gha. Es isch e Versorgung gsi vo der unwillkommene Tochter. Aber der Bueb, dä isch ihm de doch z’intelligänt und z’wärt gsi, als daß er ne dene zwöinen überla hätti. So isch du der Chlöusi i d’Hushaltig vom Großvatter und syr Hushältere cho. Und vo denn ewäg het er kei Rueh meh gha. Es het ne-n-a allne Haaren i d’Wyti zoge. Ne Zytlang no het er sech pfüpft und flyßig sy Sach gmacht bim Wärchmeischter; aber wo di Lehr i ds dritte Jahr gangen und der Hans Fries je länger descht meh hinder ihn graten isch, er söll doch di Steihouerei la sy und mit ihm i ds Elsaß use, da het der Chlöusi a mene Sunntig na der Mäß ds Härz i beidi Händ gno und dem Großvatter gseit, er well Maler wärden und uf d’Walz.
«Maler?» fragt der Stadtschryber. «Warum welle ga Maler lehre, wenn me chönnti Wärchmeischter wärde? — Das isch nüt. Das isch ekeis Handwärch.»
«Säget ihm, wi Dir weit; aber es wär my Wäg.»
«Was Wäg? — Du wärsch mer der rächt für so öppis, du, wo di niene channsch stillha! Wenn du de tagelang uf mene Grüscht söttisch blyben und astryche.»
«I meine nid das. Nid astryche, Großvatter! Male. Ufryßen und zeichne, was i gseh.»
«Aha, so, däwäg? Ja gäll, das chönnt dr’s! I der Wält umefahre, mit liederlechem Volk di umetryben und Helge mache, wo me sech mueß schäme, se-n-az’luege.»
78 «Dir bruuchtet Ech gwüß nid z’schäme, Großvatter, wenn Dir mi ließet la mache, wi-n-i’s mit dem Vatter abgredt ha.»
«So? — Meinsch? — Was heit Dir de da abgredt mitenandere, he?»
Der Chlöusi worgget. Er het d’Träne z’vorderscht. Söll er vüre mit däm, was so nes schöns Gheimnis zwüschen ihm und sym Vatter gsi isch, und sech vom Großvatter la ds chalt Wasser drüberab schütte? Fascht gluschtet’s ne, dervo z’loufe, d’Türe zwüsche sich und dem Großvatter eis für allimal zuez’schla. Aber... was de? Nei, einisch mueß es use, mueß es gseit sy.
«He nu, Großvatter», seit er ändlech us ängem Hals use, «wenn Dr’s weit ghöre: Der Vatter het mer z’sälbisch, wo mer ga Burdlef abe sy — es isch ds Letschte gsi, wo-n-er mer gseit het...» Da springe dem Chlöusi di süttig heiße Tränen us den Ouge, und er cha nid wyter rede. Aber der alt Herr luegt ne mit Ougen a, wo dütlech säge, daß er nid im Sinn heigi, lugg z’la. Und so fahrt er halt furt sys Gheimnis, wo-n-ihm wi ds Verspräche vo mene schöne Läben im tiefschte Härz inne gsässen isch, prysgä: «‹Bruuch dy Chunscht für d’Chilche!› het er mer gseit. ‹Bi ihrne Heilige findsch, was wärt isch, gmalet z’sy.›» — Meh het er nid vürebracht. Der Räschten isch eifach öppis gsi, wo me nid cha wyters gä. Gäb me’s uus, so gspürti men es Loch i syr Seel.
Der Stadtschryber isch verwunderet, daß sy Gumpifax vo Schwigersuhn so öppis söll gseit ha.
      79 Er lat dem Chlöusi no Zyt. Aber wo dä nüt meh vürebringt, fahrt der Großvatter furt: «So? — Chunscht? — Heiligi male? — Du hesch bim Hagel ekei schlächti Meinung vo dr!» Er schüttlet sy graue Chopf, und der Spott bläterlet ihm i de Mulegge. — «Du und Heiligi!»
Der Großvatter fat a uuf und ab loufe, mit de Händ uf em Rügge. Daß di Mahnung vom Löufer, der Bueb söll sech zur Chilche ha, bim Chlöusi ygschlage het... hm! Da ließ sech am Änd ahänke. — Sy nid z’Floränz dere Heiligemaler i de Chlöschter? — Der Stadtschryber het uf syne Reise vil Schöns gseh, und d’Idee, daß der Chlöusi i der Chutte no chönnti der Rank zum Bessere finde, dräjt ne chly vom bloße Spott ab. D’Houptsach wär natürlech der Orde, er wär emel de am Ofen und gieng nid für Zyt und Ewigkeit verlore.
Plötzlech blybt er vor sym Großsuhn stah. «He nu, Chlöusi, du sott nid chönne säge, i syg dir vor dym Glück gsi. I das liederlech Malervolk lan i di nid; aber es git en andere Wäg. Warum giengisch nid in e Convänt, wo settigs gschetzt isch? Du chönntisch hie zu de Prediger oder sünsch an es Ort.»
Der Chlöusi lüüchtet uuf. «Es isch mer glych wo. Wenn i nume darf male!» Er dänkt, das syg es Brüggli, er well drüber, gäb’s wider dervogschwemmt wärdi. No einisch seit er: «Es isch mer glych, wele Wäg. Und Dir müeßet nid meine, es sygi nid ärnscht gsi, was mer zsäme gredt hei, der Vatter und i.»
80 Vo däm Ougeblick ewäg het der Chlöusi Alema ds Dominikaner-Chloschter änet dem Grabe Tag und Nacht i der Sunne gseh lige. Warum o nid? Bald druuf het er e zwöiten Alouf gno und der Großvatter gfragt, ob er nid vom Meischter Chüng ewäg zum Meischter Bichler i d’Lehr dörfi, er möchti de doch öppis chönnen und mitbringe, wenn er i Convänt vo de Dominikaner würd yträtte. Aber da isch er a Lätze cho. «Dumme Bueb! Jitz erscht rächt muesch dy Lehr da fertig mache! Wo bruuchti me Boumeischter, wenn nid i de Chlöschter! D’Malerei louft dr nid dervo!»
Nu guet. No chly Geduld. Das lat sech ertrage, het der Chlöusi dänkt. Für emel nüt z’versuume, isch er jeden Ougeblick, wo-n-er sech het chönne dervo mache, zum Hans Fries gschlichen und het i der Wärchstatt dem Meischter Bichler öppis gluegt abz’gugge. Uf d’Längi het er sech nid mögen ebha, dem Hans Fries z’verrate, daß er im Sinn heigi Chloschterbrueder z’wärde, für de chönne z’male. Der Hans Fries het ne sytligen agluegt, wi men eine gschouet, wo nid ganz bi Troscht isch. Di Sach isch i der Wärchstatt wytertreit worde, bis zum Meischter. Dä het vo syr Arbeit en Ougeblick ufgha und über d’Achsle zrückgluegt. Der Chlöusi het’s wohl gseh und isch rot worde. Hätt i nume niemerem nüt dervo gseit! het er dänkt. Einschtwyle het ihm sy Ungeduld aber nüt ytreit als e neue Name. Ds nächscht Mal nämlech, wo-n-er wider i d’Wärchstatt isch cho gwundere, het ihm der Meischter Bichler e
      81 Tätsch uf di schmächtigi Achsle gä und gseit: «Wi geit’s, Fra Angelico?» Das het er du chönne ghöre! Nu, het er dänkt, wo men ihm brichtet het, wär so gheiße heigi, wenn me mir nie nüt Leiders nacheseit, so will i zfride sy, und het der Schluß zoge, der Meischter Bichler well ihm emel nid bös. Es isch ja o so gsi bis zum Tag, wo der Chlöusi ’s het welle zwänge, ändlech doch i d’Lehr vo däm Maler z’cho. Da isch uf eismal alles wider anders worde.
 
 Hans FrüschingAls noble Seigneur zu Daillens
 Nach Bild im Schloss Rümligen
 
«Zeig!» het der Nägeli-Meischter puckt gseit, wo der Hans Fries der Chlöusi mit syne Zeichnungen und Malversueche vüre gschobe het. Ruuch het er ihm di Bögen und Blettli us der Hand gno und se langsam dürschnouset. Hätt er nume zwüschenyne dem Chlöusi syni großen Ougen agluegt, wo voll sicherer Erwartung dene Finger bim Blettere nachegange sy! Ihn, der Chlöusi, het’s dunkt, es sötti nid chönne fähle. Hein ihm öppe nid syni Kamerade geng alles grüehmt, was er zeichnet het? Eine nam andere het gseit, er gäb öppis drum, wenn er nume halb eso chönnti.
Ändlech strycht der Meischter mit dem Fingerrüggen über nes Blatt — es sy Chriegschnächte gsi, am Abe nam Gang hinder d’Faßhütte zeichnet und Chlöusis Stolz — heltet der Chopf und macht e Bewegung, wi wenn er das, was da zeichnet isch, wetti de Hüehner fuettere. «Es isch nüt», seit er chalt wi nen Yschzapfe. Er schiebt dem Chlöusi syni gsammlete Wärk zue und chrümmt sech über ne Schyberiß, wo-n-er grad in Arbeit het.
82 Ganz verhouen isch der Chlöusi zur Wärchstatt uus. «Es isch nüt!» Cha men eim gruusamer alli Freud z’totschla? Der Hans Fries schlycht sym gschlagne Fründ nachen und seit ihm: «Nimm’s nid so z’Härze! Lue, i den Ouge vo mene Meischter isch alls nüt, was e Junge macht, bsunders wenn er probiert, öppis uf sy eigeti Art z’mache. Das ertreit dr keine. Me darf nume nachezeichne, und de geit’s de erscht no lang, bis eine halbwägs zuegit, es glychi der Vorlag.»
«Aber was söll i jitz?» fragt der Chlöusi. «Mit däm, daß er mer seit, es syg nüt, han i no ke Bscheid!»
«Er wott sech villicht no bsinne. Es cha sy, daß du-n-ihm i menen ungschickte Momänt cho bisch.»
Der Chlöusi dänkt, es sygi guet gmeint; aber der Hans Fries gloubi sälber nid a das, was er ihm da zum Troscht gseit het.
Wo-n-er d’Louben uuf schländeret, uschlüssig, was er eigetlech jitz well, chunnt der Hansli Früschig d’Gaß ab und füehrt e grüüsleche Muni am Seili. Är sälber gseht uus, gsünder chönnt me nid, und währed der Muni widerwillig Fueß vor Fueß setzt, der Grind abe het, söiferet und ds Wyße vo den Ouge zeigt, stellt der Hansli der Chifel und luegt i d’Wält use: i bha’s.
Der Chlöusi drückt sech hinder ne Loubepfyler. Er mueß dem Kamerad nacheluegen und möchti sälber vo niemerem gseh sy. Hei geit er, suecht e fyschteren Egge. Da begägnet ihm uf der Stäge der Großvatter.
«U jitz? Was het er gseit?»
83 «Es syg nüt», worgget der Chlöusi vüre.
«Lue jitz! I ha der’s ja geng gseit. Aber natürlech, so ne Loudi meint halt, üsereine verstandi nüt dervo. — Bis du froh, wenn d’no bim Wärchmeischter channsch blybe!»
Uf das hi het’s der Chlöusi nid daheim glitte. Was hätt er drum gä, wenn er no syr Muetter hätti chönne ga ds Leid chlage! Si het ja no weniger dervo verstande, aber öppen es guets Wort het si geng für ihn gha. Er geit wider use, di hindere Gassen ab. — Vatter, ach Vatter, warum hesch du furt müeße? — Warum grad du, wo mi so guet begriffe hesch? Er louft und louft, ohni z’überlege, wohi; aber na mene Chehrli isch er uf em große Chilchhof näbe der Lütchilche, wo der Vatter begrabe lyt. Es isch nüt uf däm Grab als es miserabels Holzchrüz, niene kei Name. So öppis macht me nume de ganz Vürnähme, wo nes Grab i der Chilchen innen oder a der Muure vermöge. Di andere tuet men undere, wo’s öppe Platz git. Der ganz Chilchhof glychet ehnder amene Wärchplatz, wo jede cha hitue, was ihm vürig isch, und niemer Ornig macht. Der Himmel isch fröschtelig rot, und alli Muure hei di truurigi chalti Röti, wo nume no ds Erlösche vor sech het. Da sitzt er uf mene Huuffe Sperrholz, früürt und luegt i sech yne. Er het bis jitz nid gwüßt, daß me so cha Längizyti ha na eim, wo nie meh umechunnt. — Vatter! Si wei mer nid gloube, was du gseit hesch! Si troue mer’s nid zue. Niemer. Was söll i mache?
84 Hie und da chöme Lüt vorby, wo vo de Barfüeßer här hinder der Lütchilche düre gange — a d’Junkeregaß, an e warmen Ofe — settigi, wo nid bruuchte Chummer z’ha, was ne der Morge bringi, wo ihre Wäg schnuergrad vor sech gseh und nid zrückluegen uf vergangeni gueti Zyten und sech frage: wi isch doch das alles cho?
Under dene, wo da vorbygange sy, isch der Chaschper vo Müline gsi. Dä het der Chlöusi gseh dasitze; er het ne gschoche. Wenn eine däwäg a mene Grab sitzt, geit me besser nid zueche. Aber plaget het’s ne doch. Er mueß es daheim der Muetter erzelle: «Der Chlöusi Alema sitzt uf em Grab vo sym Vatter und plääret.»
So isch es du cho, daß der Chlöusi undereinisch e Schatte gspürt und e Dame gseht uf sech zue cho, nid nume so zuefellig, im Vorbygah, nei, alli Gredi, so guet das uf mene settige Schuttplatz z’machen isch, uf ihn zue. — D’Frou Barbara! Er steit uuf; aber er darf se nid rächt aluege, wil ihm d’Tränen über ds Gsicht ab grunne sy. Da fahrt ihm di überleiti Hand vo der Frou von Erlach i d’Haar und het ihm der Chopf uuf. «Chlöusi», seit si, «lue mi a! — Was isch mit dir?» — Und er mueß se-n-aluege, di schöni Frou. Es isch wi ne Troum. Däwäg z’mitts us em schwerzischte Trüebsalblasen usen in es Gsicht luege, wo in ere heilige Schönheit d’Härzesgüeti schmählt: Warum chunnsch nid zu mir? Er seit nüt. Er byßt no d’Lippe zsäme, währed ganz z’innerischt inne, da, wo me’s geng gspürt
      85 und doch nid weiß, wo, himmelwyt ewäg und doch z’mitts i eim inne, e Stimm seit: «Ave Maria.»
Der Chlöusi weiß nid, daß er i däm Ougeblick öppis erläbt, wo nid alli Mannen erläben und di meischten erscht lang lang hindedry merke, was ne worden isch. — D’Frou isch ihm begägnet.
D’Frou von Erlach nimmt ne bi der Hand, seit: «Chumm!» und füehrt ne zum Chilchhof use, zu sich hei. Sy blaui mageri Hand isch i dere vo ds Chaschpers Muetter erwärmet. Und mit der Wermi i der Hand isch o ds Vertrouen i ihm wider erwachet. Er sitzt uf em Bänkli am Ofe vo der Wohnstube. Ds Lampeliecht schimmeret uf dunklem Eichetäfel und uf de bruune Holzfälder vo der gschnitzte Dili.
«So», seit d’Frou Barbara, «warum geisch du dert use ga Trüebsal blase, grad juscht du?»
«I ha drum so Längizyti nam Vatter. — I cha mit niemerem meh dervo rede.»
«Vo was?»
Das «vo was» isch ds Schlüsseli gsi, wo bim Chlöusi ufta het. Er het der Frou Barbara sys ganze Leid gchlagt, und es isch ihm z’muet worde, wi wenn scho nume mit däm Uspacken emel d’Hälfti vom Verlorene wider gwunne wär. Er het syr Tröschterin scho wider dörfen i d’Ouge luege — und doch wider nid rächt, wil si so schön sy gsi. «Lue», het si-n-ihm gseit, «i begryffe scho, daß dir da e chly wohl vil zsämecho isch; aber ds Dümmschte, wo dir chönnti gscheh, wäri, daß du
      86 der Muet verlüürsch. Wenn ’s dir Ärnscht isch mit der Malerei, so wird’s der o grate. Ds Läbe feckt eine halt, und wär sech lat la schüüch mache, het vo Afang a ds Spil verlore. Mach nume wyters!»
Der Chlöusi lüüchtet uuf vor Dankbarkeit, aber er mueß doch no säge: «Wenn i nume wüßti wie!»
«Aha! Blyb einschtwyle bim Meischter Chüng. Es wird sech de scho mache. Und gang mer nid zu de Dominikaner! Das wott de no drümal überleit sy.»
Die Warnung het du dem Chlöusi uf em Heiwäg no gä z’dänke. Warum sött i nid zu de Prediger? Er weiß nid, daß ds Huus von Erlach ’s mit de Barfüeßer het. Erscht, wo-n-ihm der Pater Lucius wider yfallt, geit ihm es Liecht uuf. Überglücklech isch er heicho, und der Großvatter Stadtschryber het scho dänkt, es sygi doch e schöni Sach um das Jungsy. I Zyt vo zwone Stunde chönni so nes Buebegmüet ufschnelle wi nes Wyderüetli. Vor em Yschlafen isch dem Chlöusi wider der Hansli Früschig vorcho, wi-n-er sy Muni d’Stadt ab gfüehrt het. Ja, so und nid anders sött i’s halt o mache, seit er sech. Wenn der Metzger us Angscht vor em Umschieße ds Seili nid dörft astrecke, so chäm er ja nie ab Fläck.
Ds morndrisch gäge Mittag, juscht i der Zyt, wo-n-er de alben am beschten im Zug isch gsi zum Schaffe, chlopfet’s a ds Meischter Bichlers Türe. Er git äxpräß nid Bscheid. Aber es geit nid lang, so merkt er, daß öpper hinder ihm i der Stube steit. «Donnerhagel und Sankt Mauricius!»
      87 brummlet er. «Cha men eim o nid e Stund...? — Aha, verzieht, Frou von Erlach! Ja, wäm chäm’s z’Sinn, daß me d’ Ehr hätti? — Syd so guet!»
D’Frou Barbara schnydt ab: «Was machet Dir da Schöns?»
«Es isch sech nid derwärt, Frou von Erlach.» Er gschouet se. So so, das isch jitz also di berüehmti schöni Frou. Ja ja, ’s het öppis, der Donner ja. Vorusse het er se scho mängisch gseh, aber no nie i der Wärchstatt.
D’Frou Barbara macht keini Schnäggetänz. Z’mitts dry fahrt si und fragt der Meischter, warum er dä arm Chlöusi so mutz abgfertiget heigi.
«Hm. — Bi no gar nid fertig mit ihm.»
«Jaso? — Är het halt Eue Bscheid so verstande. Dir heit ihm doch syni Sache vernütiget!»
«Han i o welle. Lueget, Frou Schulthessi, wenn men amene junge Bursch nid alles dürtuet, so meint er Ech no gradeinisch, er chönni scho öppis, und de lehrt er nüt. Me leischtet so eim mit Rüehme der schlächtischt Dienscht. — Ja, und de isch no eis: zu mene Chünschtler ghört es großes Welle. Drum lan i zerscht jede dür e Mülichänel abe. Man er’s erlyden und chunnt ume, so weiß i, daß er ds Züüg het zum Chünschtler. Ob de öppis us ihm wird oder nid, weiß Gott!»
«Also nähmet Dr ne, Meischter, wenn er umechunnt?»
«He, me cha’s emel geng probiere.»
Mit mene herrleche Blick us ihrne gfährlechen
      88 Ouge het d’Frou Barbara dem Meischter Bichler danket.
Daheim, a der Junkeregaß, isch es Gchäär losgange, wär’s dem Chlöusi dörf ga säge. D’Mama wär am liebschte sälber gange, für dä Freudegump z’gseh; aber si het’s de Jungen o gönnt, und so sy der Chaschper und der Hans dervo gstobe.
Der Chlöusi het scho bis dahi am Chaschper ufegluegt; aber jitz het er ihm no vil meh gulte — als Suhn vo der Frou Barbara.
«Ha gmeint, i sygi dadrüber uus», het der Herr Stadtschryber vor sech ane brummlet. — Aber was, Herr Dokter? — He, was ächt! Daß eim es paar schöni Ougen alles chönne dürtue, wo me sech vorgno het. Er het der fescht Vorsatz gha, dä Bueb nid la z’erzwänge, was ihm im Chopf gsteckt isch. Aber mira, jitz isch es halt gscheh, und mit dem Herr von Erlach wott me nid i ds Ung’reis cho wäge däm Strupf. Mira söll er chaaren und taargge, ganzi Chilche voll Heiligi, wenn’s öpperem gfallt. Heilige Mauricius, verzieh mer my Sünd! Aber — der Stadtschryber lachet hässig i ds Manual, wo-n-er vor sech het — lueget de nume! Na nes paar Monete gseht me de, daß nüt derby usechunnt, und de han i ne wider uf den Armen und weiß nid was afa mit ihm. Und de? — Ja nu, er cha de sys Glück im Fäld probiere, wi anderi o. — Es macht mer alli Gattig, es gäbi bald wider Glägeheit. Es muttet im Thurgou. — Aber wär nimmt e settige Spränzel? — Item! Us Notizzedle
      89 chrauet di Gänsfädere mit wundervoll charakterfeschte Buechstabe ds Ratsprotokoll zsäme, und wär das z’läse versteit, gseht im Geischt scho ganz dütlech Banner und Fähnli marschiere. Es geit eigetlech um Mailand, wenn me hinder d’Schliche luegt. Me steit wider einisch zwüschem Cheiser und dem Franzose-Chünig. Aber gchlopfet wird vorlöufig am Rhyn.
Underdesse het der Chlöusi mit syr unbändige Freud di ganzi Wärchstatt vom Meischter Bichler agsteckt. Alles, was da Farbe rybt oder zeichnet, malet oder brönnt, lachet ob däm Yfer, und es isch usgmachti Sach, daß me mit däm Chindschopf sy Gspaß well ha. Dem Chlöusi sy Phantasie het afa wärche; er wär no hütt zueche gsässen oder uf nes Grüscht e Madonna ga male. Aber da isch der Meischter mit dem Chaltwassergätzi cho: «Haaalt, halt, halt, guete Fründ! Jitz wei mer lehre zeichne, he? — Vornen afa — ganz vorne. Toti Sachen ad naturam, bis gnue. Und wenn mer de gseh, daß d’Ouge hesch für Liecht und Schatte, gange mer de hinder ne Statue, he?»
Das isch e chueli Schütti gsi; aber was nimmt me nid i Chouf, wenn me voruse gseht? Scho, daß es um ihn ume na Farb gschmöckt het, isch dem Chlöusi e Jungbrunne gsi. Numen eis het er nid begriffe. I syr Begeischterung hätt er am liebschte der ganze Stadt vo der Malerei brichtet; aber niemer het es Ohr gha derfür als öppe no der Chaschper vo Müline. Alles het nume geng vo Ufbrüch
      90 und Chrieg gredt, sogar i der Wärchstatt, und das eso, wi wenn der Chrieg und di höchi Politik öppis z’bedüte hätte für d’Chunscht.
A mene schöne Tag usgähnds Meie, wo der Chlöusi glücksälig a syr Arbeit sitzt und dryluegt wi eine, wo ds guete Trom erwütscht het, packt der Meischter Bichler syni sibe Sache zsämen und seit: «So, jitz mueß i ga Fryburg übere für nes paar Wuche.» Eine vo syne Ghülfe nimmt er mit. Dä isch scho vor em Huus usse dranne gsi, der Esel z’packe. Den andere het der Meischter no Arbeit zuegwisen und befole, dem Eltischte z’folge, bis er umechöm.
Der Chlöusi isch us allne Wulke gfalle. An e Chatz, wo söugget, mueß er dänke. Die hei settigs im Bruuch. Wenn es se-n-achunnt, stande si uuf, löi di agsogene Junge gheien und gange, und d’Näschtete cha luege, wi si sech dry findt. Es isch du i der Wärchstatt o bald gange wi i mene Chorb voll jungi Chatze, drunder und drüber. Der Eltischt, wo d’Wärchstatt söll füehre, richtet nüt uus. Er isch toub, daß der Meischter nid ihn mitgno het, und drum lat er der Charre loufe, wi-n-er wott. — Me wott profitiere. Warum geng numen en Arbeit mache, wo me längschtes drüberuus isch? Am dritte Tag na ds Meischters Abreis chöme si mit mene Wybervolch i d’Wärchstatt. Me gseht vo wytem, was mit ere-n-isch. Agleit isch si wi ne Landschnächt, nume de mit mene Wyberchittel. Si treit es übermüetigs Barett mit Schlitzen und
      91 Fäderen und drunder d’Haar i mene luschtige Netzli. Si wär hübsch, donschtigs hübsch — aber äbe... Mueß me settigi studiere, für de chönne Heiligi z’male? Es geit nid lang, so het si nüt meh anne als das Barett und steit uf mene Tisch obe. Dem Chlöusi wird’s äng im Hals. Das isch alles gange wi gschossen und isch jitz halt da. Vogel, friß oder stirb! Was söll er? Jitz isch me halt Maler und mueß dänk mitmache; aber es isch ihm nid wohl derby. Was sieg der Meischter? Was sieg der Vatter? — D’Frou von Erlach? — Der Chlöusi weiß, wenn der Großvatter merkt, was hie vor sech geit, so isch es wider uus mit der Chunscht, vowägen es blybt nid bim Zeichnen und Male. Scho nume, was gredt wird! Es isch eim bald, me müeß sech mit mene Schorryse bürschte, für wider under d’Lüt z’dörfe.
Nei, so het er’s nid gmeint gha. Der Vatter nid und der Chlöusi nid. — Was mache? D’Kamerade verrätsche? — So öppis macht me nid. Oder daheim blybe? De chunnt’s erscht rächt uus. Also mitmache? — Der Chlöusi het wider öppis z’dänke. D’Wält gfallt ihm nid. Eigetlech wär’s gschyder, me gieng i ds Chloschter zu de Prediger, bevor men inwändig und uswändig versouet isch. — Git’s de kei andere Wäg zur Chunscht?
Am andere Morgen isch der Chlöusi in ere kuriose Verfassung gsi. Söll er i d’Wärchstatt, söll er nid? — Es isch ihm öppis im Wäg gsi; aber en anderi Stimm het ihm zuegchüschelet: «Abah,
      92 warum eigetlech nid? Es git dir niemer nüt derfür, wenn du dyne Kamerade der Rügge chehrsch, der Heilig spilsch. Das gieng dir nache. Du wärisch a allnen Orte ds füft Rad am Wage, würdisch näbenuse gchäset. Dadruuf darf’s eine la abcho, wo scho Meischter isch. Am Änd isch es ja nüt so Grüüslechs.»
Und er isch i d’Wärchstatt gange. Es sy nid alli da gsi; die hingäge, wo cho sy, hei gschaffet, hei zeichnet und gmalet. Aber was für Sache! — Uf allne Bögen und Bögli der Widerschyn vo däm, was geschter da gsi isch. «Das isch e Flyß», spottet er. «E Löl, wär nid profitiert», git ihm sy Nachbar ume, «settigs zieht. Das geit wi früschi Weggli. Uf Glas, uf Holz und Papier. — Mal du nume Heiligi, wenn d’meh druus lösisch!»
Es spottet und witzlet und zäpflet i der ganze Wärchstatt ume. Es wird gsungen und gspasset, und wär’s versteit, gueti Miene zum böse Spil z’mache, chunnt uf sy Rächnung. Für was eigetlech da ga der Suurnibel mache? Der Chlöusi weiß derzue no, daß er’s mit jedem vo dene Bürschtlen im Zeichnen ufnähm. Är wett de naadischt öppis anders druus mache; aber einschtwyle schaffet er a syr Ufgab, wi wenn der Meischter in ere halbe Stund umechäm. Er macht sech o am Namittag derhinder, trotzdäm das Wybervölkli wider uf sym Tisch obe steit. Nume so zwüschenyne nimmt er e Bitz Cholen und ryßt se-n-uf ne Boge Papier. «Donnerhagel!» seit eine, wo’s gseht, «me sötti
      93 meine, du hättisch das scho lang im Handgleich.» Eint und andere chunnt vorby und luegt ihm über d’Achsle. «Mhm, mhm.»
«Wär isch das möhrige Büebi?» fragt ds Modell und dütet uf e Chlöusi. Das het’s grad no bruucht, für alli di Müüler z’löse. Es haglet vo Witze, vo guetmüetige zwar, vowägen eigetlech wott dem Chlöusi niemer übel. Isch es öppe nid wahr, daß er e hübsche Kärli isch? Vo Vatters Syte här het er öppis Italiänisches, e starki, schöni Nase, di großen Ouge, öppis Älfebeinigs i der Hut! Er isch gschmeidig und guet bouet und cha eim wohl i d’Ouge gä.
Es gscheht wyters nüt. Me zeichnet, und es blybt ehnder still ob em Yfer vo dene junge Lüte. Dem Chlöusi isch es merkwürdig z’muet. Hätt si nume das vori nid gseit! Er cha se nümme mit de glychen Ougen aluege. Er merkt, daß si nume no für ihn da isch. Und richtig, am dritte Tag, wo me mueß ufhöre, wil’s wott nachte, und me zsämepackt, da het si ne-n-ihm Gang usse, wo’s scho rächt fyschter isch, i den Armen und brönnt ihm es paar saftigi Müntschi uuf. Di andere hei’s trotz der Fyschteri gseh oder — ghört, und es git e Spektakel, es Brüel und Glächter und Polder. Und du troglet alles dür e Husgang uus und furt, und der Chlöusi isch allei i der Louben uß. Er fahrt sech mit dem Ermel über ds Gsicht und ds Muul. Der Heiwäg isch wi usgwüscht. Er isch daheim und weiß nid, wi-n-er heicho isch, ganz sturm. Mängisch
      94 chunnt’s ne-n-a, er müeß d’Armen usstrecken und a sech zieh, was nümme da isch, und de wider graagget’s ihm wi Gruusen über e ganze Lyb. Wo-n-er ändlech wider chly zue sech sälber chunnt, weiß er nume: jitz het’s e Strich derdür gä. Er cha nümmen i d’Wärchstatt. Das chäm nid guet. Er hätti’s nümmen i sech, z’widerstah. Es isch halt doch...
Ja, wär weiß, was jitz mit dem Chlöusi Alema gscheh wäri, hätti nid der unüberleit Übermuet vo syne Kamerade, ohni z’welle, Alarm gschlage. Bhüet is! D’Stadt Bärn isch no nid groß gsi zu sälber Zyt, und men isch äng inenandere gwohnt. Scho am erschte Tag na ds Meischters Abreis isch uscho, was i der Wärchstatt geit. Me het’s o a der Junkeregaß verno.
Am dritte Morge, no gäb der Chlöusi sech het usbsunne gha, was er jitz well, isch d’Frou Barbara bim Großvatter agrückt: «Herr Dokter, i reisen i Aargou abe, mym Ma nache; gäbet mer der Chlöusi mit! — Dir wärdet ja wohl wüsse, daß sy Lehrmeischter furt isch.»
«So? — Nei, das han i nid gwüßt. — Mhm, äbe. So hei si’s, di Herre Maler. I ha’s wohl dänkt. — Rächt fründlech von Ech, Frou von Erlach, aber was söll Ech de dä Bueb? Dir heit doch scho sünsch gnue z’goume.»
«Eine meh macht nüt uus, Herr Stadtschryber, und i will Ech guet zue-n-ihm luege.»
Me rüeft der Chlöusi häre. «Lue jitz», seit ihm
      95 der Großvatter, «es Gfell hesch de, du Nütnutz. Du darfsch mit der Frou Alt-Schultheißi i Aargou abe!»
«Wottsch?» fragt d’Frou Barbara.
«Fraget nid, Frou von Erlach!» fallt nere der Ratsherr i ds Wort. «Es fählti sech no, daß me so ne Bueb zerscht fragti, ob’s ihm kommod sygi!»
Der Chlöusi isch ganz ds’under-obe. Jitz wär’s der Momänt, der schöne Frou und müetterleche Fründin d’Hand z’küsse; aber er cha eifach nid. Es isch ihm ehnder, er müeß vor ds Huus abe, ds Gsicht ga i Brunne dünkle.
«So dank doch, du Stock!» befihlt der Großvatter.
Ach Gott im Himmel! Wenn nume der Großvatter nid da stüend! Dä het ja kei Ahnung vom Wunder, wo da gscheht. I fiel vor nere-n-uf d’Chnöi und würd nere der Soum vo ihrem Gwand küsse. — Rede? — Was söll i rede? Si weiß alles, si weiß gwüß alles.
Statt Wort über d’Lippe, chöme dem Chlöusi Tränen us den Ouge. Wenn si numen use schwemmte, was di Ouge geschter und vorgeschter trunke hei!
Der Großvatter begryft nid rächt; aber di Träne gäben ihm e Satisfaktion. Er isch de doch no dankbar, der Bueb. Aber daß es ihm so d’Wort verschlat! Sünsch weiß er emel ds Muul z’bruuche.
Ob d’Frou Barbara alles erfahre het, was gangen isch? — Chuum. Das isch o gar nid nötig.
      96 Si dürluegt ihre Schützling sünsch. Und der Chlöusi dunkt’s, er syg vo Glas, er gspürt, wi di Frou ihm bis uf e Boden abe luegt. Macht das ne z’plääre, daß si da gseht, was nid suber isch, oder isch es ihri Muetterliebi, wo ihm z’Hülf chunnt? Er chönnt’s emel nid säge.
«Mach di zwäg, Niklous», seit d’Frou von Erlach.
Der Chlöusi fragt, ob er nid Zyt heigi, i der Wärchstatt syni Sache ga zsämez’ruume.
O, jitz merkt er erscht rächt, wi heiter di Frou gseht. «Du hesch es wi d’Hustier», antwortet si-n-ihm, «du wottsch i ds brönnige Huus zrück, und drin umcho.» Si nimmt ne bi der Hand, ganz fescht, und erklärt dem Großvatter i di wyt ufgsperrte, verwundereten Ouge: «Mir müeße mache, daß mer furtchöme. Dir wüsset, my Ma isch z’Baden unde, bim Chriegsvolk, wo gäge d’Schwaben ufbotten isch. I möcht neecher by-n-ihm sy und wüsse, was mit üsne junge Lüte gah söll.»
Jitz weiß sech der Ratsherr und Stadtschryber vor Stuune nid z’hälfe. Di Frou, di Frou! — Keis Wunder, daß die drei settigi Mannen azoge het. Die het gmerkt, was Gattigs i ds Meischter Bichlers Wärchstatt, wo är, der Großvatter, hätti sölle merke. Und si weiß, warum es pressiert. Es isch nid d’Neechi vom Herr alt-Schultheiß. Är macht jitz, was vori der Chlöusi hätti welle. Er sänkt sy alte, große, kenntnisschwäre Chopf uf d’Hand vo der Frou Barbara, danket und mahnet
      97 der Großsuhn, er söll sech de dankbar erwyse für das Glück.
Wi-n-er da steit, nimmt di etschlosseni Frou der Chlöusi mit.
A der Junkeregaß isch ei Freud bi de Junge, daß er mitchunnt. Im erschten Ougeblick isch es dem Chlöusi chly en Ettüüschung, daß der Chaschper nid da isch — är und der Hans von Erlach sy mit dem alte Herr im Fäld — und doch het er’s lieber eso. Er chunnt sech vor wi nen ufölgige Bueb, wo me vo der Gaß yne greicht het, und es isch nid nötig, daß jede weiß, was gangen isch. Aber vo Ufbrächen isch hinecht no gar nid d’Red. Es wird geng dütlecher, warum d’Frou von Erlach so pressiert het. Und wi het si rächt! I der Nacht chunnt’s no einisch zrück zum Chlöusi und seit: E settigi Glägeheit chunnt nümmen ume. Und er gseht die, wo na «däm möhrige Büebi» gfragt het, wider uf ihrem Tisch stah i der Wärchstatt, gspürt ihri Armen und Läfzge. — Ertrünnen und z’Bärn blybe? — O nei. Er weiß, jitz isch er i der Gfangeschaft von ere Größere, von ere Muetter. Jitz geit’s uf Läben oder Tod. Es geit ihm es Liecht drüber uuf, warum men ihn einisch het glehrt bätte: Maria, Mutter Gottes, bitt für uns! Ne Muetter mueß eine ha, wo-n-ihm de o z’grächtem Muetter isch, und wenn halt die, wo-n-ihm Fleisch und Bluet gä het, nid zue-n-ihm luegt, so weiß er emel, daß er im Himmel e Muetter het.
Ufbrochen isch men erscht ds morndrisch nam
      98 z’Mittagässe, und da het der Chlöusi wider Längizyti übercho nam Vatter. Warum? Jitz, wo-n-er im Gleit vo der Frou Barbara het dörfen über Land fahre? — Es het scho sy Grund gha. D’Frou von Erlach het befole gha, der Burkhard und der Diebold sölle zsämen uf ds glyche Roß, und der Chlöusi nähmi de dem Diebold sys; aber da het si nid mit der Wältanschouung vom Gilg grächnet. Der Gilg, e graue Borschtechopf, het sit Murten es Bei nachezogen und sy Platz hinder em Herr alt-Schultheiß müeßen amene Jüngeren abträtte. Derfür isch er Stallmeischter vo der Frou Barbara worden und het nah-ti-nah sys Verantwortungsgfüehl für Roß und Gschirr o über ds sünschtigen Ansäche vom Huus von Erlach la wuechere. «Ja, was Tütschels!» het er brummlet, wo d’Frou schon e Plätz wyt mit ihrne beide Töchtere d’Gaß ab gritten isch gsi. «Das fählti sech no, daß dä Etlehnt allei wurd fahren u de di beide Junker uf em glyche Tier. Dä cha zum Bagaaschi uf ds Hodelroß, fertig! Er isch nüüschti nid uf ne Sattel gwachse.» Vermuetlech het der Gilg syni Informationen über e Chlöusi vo der Jumpfer Bonaventura här gha. Der Gilg isch hinder de Junker gritten und het a mene Seil ds Hodelroß nachezoge, und z’oberscht uf de Seck het der glimpfig Rügge vom Chlöusi gygampfet. Was Wunder, daß er da a dä Tag het müeße dänke, wo-n-er mit dem Vatter über d’Undertor-Brügg use gwanderet isch! — Der Etlehnt! Nu, wehlydig isch me zu sälber
      99 Zyt im Volk nid gsi wäge settigem. Me het nüt anders gwüßt. Und der Chlöusi het scho der nötig Chünschtlersinn gha, für drüber ewägz’cho. Ds Bort uuf änet der Aare het er wider mit eigete Gedanken uf d’Stadt zrück gluegt. Natürlech syn ihm di letschten Erläbnis obenuff gläge, und meh als einisch het ne ds Güegi gstoche: Wenn i jitz ab em Roß spräng? Es merkti nume niemer öppis, und... was mache si ächt i der Wärchstatt? Und wele het si...? Aber undereinisch ghört er wider i sym Bsinne ds Fäldgschrei vo dennzumale, lachet i sech ynen und seit sech: Wär weiß? Dieu le veut.
Es isch e heiße Brachmonet-Tag gsi. Scho hienache Jegischtorf het me’s ghört donnere. Im Hambüehlwald isch es fyschter worden und het i de Tannen afa süünen und chute. Z’Froubrunne het men im Chloschter z’Schärme müeße. Da het du d’Frou von Erlach dem Gilg d’Levite gläsen und ihre Wille düregsetzt. Der Chlöusi het uf ds Diebolds Roß müeßen und näbe der Frou ryte. Ds Roß het gmerkt, daß en anderen im Sattel sitzt, und d’Frou Barbara het es paarmal gseit: «Häb di! Häb di!» Grägelet het’s geng no; aber me het’s nid wichtig g’achtet. Der Chlöusi isch wider in eren andere, neue, schönere Wält gsi, da so näbe syr Bschützerin, in ere süberere Wält, und wo si einisch fragt: «Was meinsch, Niklous, han i rächt gha mit mym Pressiere, wo-n-i di bi cho reiche?» da het er ehrlech chönne säge: «Ja, und i will Ech myr Läbtig dankbar sy.»
100 «I gloub, es isch Zyt gsi», seit si, «weisch, es git es Wort a menen Ort i de heilige Büecher: Wär seine Hand an den Pflueg leget und schouet hinder sich, där isch nid geschickt zum Reiche Gottes.» Uf das hi het si lang gschwige, für ne mache z’dänke.
Me het uf Landshuet zue gha, und d’Frou von Erlach het gseit, me blybi hinecht dert. Me wärdi de scho ghöre, wi’s wyter landab standi. Ds Gwülk isch gägen Abe verrisse, und us jedem Schranz isch ds guldig Füür usbroche. Wald und Weid het i der glänzige Nessi gflimmeret. D’Muure sy rot gsi, und d’Fänschter hei blitzet, wo si über e Schloßgraben i Burghof gritte sy. Und wär steit dert? Der Junker Chaschper vo Müline. Syni Bollouge hein e Glanz gha, wi no nie. So het’s emel der Chlöusi dunkt. So ne Freud über d’Muetter! — Ja nu, me begryft’s. Es het nid jede so eini. Aber o si het glüchtet und alles, was da umenandere gstanden und no us de Türe vürecho isch. Das isch jitz e strahlendi Gsellschaft. Wettig glücklechi Wält läbt da!
Aber Lüt sy da gsi, daß es dem Chlöusi schier angscht gmacht het. Hätt ihm nid der Chaschper mit syr chreftige Hand e Fründschaftstätsch gä, so hätti sech der Chlöusi hie ganz vürig gspürt. Z’Landshuet het nämlech o ne vürnähmi Muetter ghuset: D’Frou Agatha vo Diesbach. Vo nüün Sühn sy acht daheime gsi, derzue en einzigi Tochter, es Vreneli (me het aber müeße Verena säge) und de no der Vetter Hans, dem Herr Wilhälm
      101 vo Diesbach sy dritte Suhn. Und jitz isch also no d’Frou Barbara mit zwo Töchteren und drei Buebe vo Bärn här derzue cho. Wenn das alles, wi hütt, mitenand a Tisch zueche gsässen isch, het men öppis ghört löffle.
«Was hesch du da für eine mitbracht?» fragt am andere Morge d’Frou Agatha ihri Fründin. «Isch das e hiesige?»
«Er het e Schutz Italiänerbluet; aber er isch z’Bärn worde. Ha ne-n-us em Sumpf zoge. Und i gloube, es wird de no öppis us ihm. — E Maler.»
«O heie!»
«Wart nume!»
«I hoffe, er stecki de nid öppen üsi a!»
D’Frou Barbara lachet und wehrt mit der Hand ab.
Währed di Froue sech no allerhand z’erzelle hei, tobet ds wild Heer vo de Junge vorussen ume. Drei oder vier Junker brichte der Chlöusi, wi-n-er mit dem Roß söll mache. Si meine’s guet; aber vor luter Lose, Folgen und Probiere flügt er uf jedi müglechi Manier us em Sattel, vornenabe, hindenabe, sytlige. Er macht ds Goudium vo der ganze Gsellschaft und isch bald guet Fründ mit allne. Si stellen ihm es guets Zügnis uus: er syg emel kei Höseler.
Bi aller där Gugelfuehr fählt dem Chlöusi ds chreftige Lache vom Chaschper. Er het ne hütt no mit keim Oug z’gseh übercho und hätti gar nüt derwider, wenn er zum Vorschyn chäm, bevor ihm
      102 under der Behandlung vo dene Junker ds Sagmähl us allne Nähte vürechäm. Für däwäg der Baiaß z’mache, bruucht’s uf d’Längi e feschtere. Mängisch schilet er im verschleikte, ob nid ds Madelelne oder ds Agnes us Erbarme wetten es Wort für ihn ylege; aber es macht nid d’Gattig. Und jitz chunnt ihm undereinisch z’Sinn, es sygi doch nächti no e Jumpfer vo Diesbach umewäg gsi, e Verena. Wo isch de die? — Da geit ihm nam sibete Pürzelboum, währeddäm er i sym sturme Chopf d’Wält z’ringsetum wider probiert uf d’Füeß z’stelle, es großes Liecht uuf. Er bruucht ihm nümme lang nachez’sinne. No steit er da, im Gsicht rot wi ne Hahnechamme, verchuzet und am ganze Lyb voll Heu und Gfräs und Schärrhüüfflihärd, da chöme si under de Böum vüre, vom Schloß här, der Junker Chaschper und d’Jumpfer Verena. Me bruucht nümme z’frage. Der Chlöusi begryft alles, begryft, warum me z’Landshuet het müeßen achehren und warum nächti no hinder de Schloßmuure di guldigi Abedsunnen uf allne Gsichter glägen isch. Si chöme derhär wi nes Fürschtepaar, und alles springt zwäg, für dene beiden e neui Vorstellung z’gä. Aber der Chlöusi appelliert a di fürschtlechi Huld, wüscht sech Gsicht und Chleider ab und schüttlet der Chopf, bis sy Mähne wider e chly glatt lyt. «Es tuet’s jitz. I ha’s nid uf e Ritterschlag abgseh», seit er.
«Isch o nid nötig», antwortet der Chaschper,
      103 «mir het anders vor mit dir. — Du darfsch myr Brut huldigen und mir Glück wünsche.»
Blitzgschwind findt sech der Chlöusi i sy neui Rolle. Er lat sech uf nes Chnöi nider und zieht d’Hand vo der Jumpfer Verena a syni no ganz blaue Lippe. «Verzieht», seit er und schüttlet no einisch syni wilde Haar zwäg. Der Junker zieht ne mit sech. «Chumm!» — Den andere winkt er, si söllen ihn i Rueh la, und währed di ganzi Rüterei mit Hussah über Fäld dervo stürmt, geit er mit der Brut, syne beide Schwöschteren und dem junge Maler de Böumen am Schloßgrabe nah wyters. Me merkt ihm a, daß er vor Glück schier nid weiß wo uus und a. «Lue», seit er ändlech zu sym jüngere Fründ, «das isch der Afang.» Und dermit nimmt er sy Brut i d’Armen und müntschlet se-n-ab. Ja, dänkt der Chöusi, so fat’s gwöhnlech a, und lachet i sech yne. Wenn i numen o bald eso wyt wär! Aber eigetlech möcht er doch wüsse, was der Chaschper mit däm Afang meint. Er het’s du verno; aber nid alles uf ds Mal. Erscht na nes paar Tage het er’s du chönne zsämezelle, was so nah-ti-nah alles vürecho isch. Also ghüratet wird. Und de chunnt men i Große Rat. — So jung scho? Ja, frylech, vowäge der Junker Chaschper ghört dry. Das isch usgmachti Sach. Und de uf ne Vogtei. Und de — ja, dänk öppe no chly i di wyti Wält. Das git sech de eis nam andere. Und de wyters ufe. Öppe Venner, ja, mynetwäge. I Chlyne Rat, pärsee! Aber der Junker Chaschper git nid ab, bis er
      104 uf em oberschte Seigel isch. Schultheiß, jawolle, Schultheiß! Das isch ihm i der Wiegle gsunge worde. Me isch der einzig Suhn vo der Frou Barbara. — Ja, loset nume! Das isch alles nume Rahme; aber der Junker Chaschper wott öppis dry tue, i dä Rahme. Under de große Schultheiße söll me ne-n-einisch ufzelle. Het er öppe nid ds Züüg derzue? Inwändig und uswändig! Wenn men amene Schultheiß vo Bärn änet de Bärge, in Italie, vo Stadt zu Stadt di herzoglechen Ehren erwyst, so wott einen o daheim öppis vo mene Herzog ha. Schön mueß es um ihn ume sy. Nume so verma men öppis under den Eidsgenosse. Wär nüt vorstellt, gilt nüt. Es mueß nen i d’Ouge gä, daß se fascht ds Blinzlen achunnt. — Und da, Chlöusi, da lyt dy Ufgab. Begryfsch? — Du hesch mir einisch gseit, der Maler chönni Sache säge mit sym Pänsel, für die’s keini Wort git. Du muesch mir de ds Große häremache, wo d’Lüt schüttlet, daß si kei Antwort druuf wüsse. Im Schloß, im Rathuus, i de Chilche. Bsunderbar i de Chilche muesch du mer de ds Wort füehre. Dert muesch du de für mi, für das, was i möcht, rede, zu Gott und de Heilige, mit Farbe bätten und verchünde, wi’s kei Zunge zwäg bringt. Für das het me d’Chunscht, Chlöusi! Wo d’Möntsche stumm wärde vor Härzesvölli, da mueß si zueche. Mir sy de eis, du und i.
So het’s drei Tag lang us em Chaschper use tönt. Es isch eis einzigs Glüt gsi vo Läbesluscht, Liebi, Grächtigkeitswille, Güeti und Glanz. Me
      105 isch völlig in e Ruusch yne cho, und der Chlöusi het afa Angscht übercho, er mög nid fertig wärde mit Lehre, bis es de nache sygi zum Rede dür d’Chunscht. Si hein e Bund gschlosse, der Chaschper, sy Brut, syni beide Schwöschteren und der Chlöusi. Ds Madeleine het müeße verspräche, es welli alles awände, für de der Hans von Erlach, wo i sym Wäse nüechter isch gsi wi ne rächte Bäremani, und der Burkhard und der Diebold derfür z’erwerme. Ds Agnes het als künftigi Chloschterfrou Tag und Nacht sölle bätte für dä Bund. Me het sech überleit, wär de no z’bruuche wäri. Und das alles isch under em holdsälige Protektorat vo der Frou Barbara vor sech gange. Si sälber isch Füür und Flamme gsi derfür, het mitdänkt und mitgrate. Me isch scho all Tag voll vo däm Troum i der Kapälle gchnöilet. Ja, öppis ganz Bsunders isch geschter gscheh. D’Frou Barbara isch mit dem Chlöusi voruus i d’Kapälle gange. Si het no einisch mit ihm z’Bode gredt gha, und wo si i d’Kapällen ynecho sy, da het di herrlechi Frou i ds Weihwasserbecki greckt und dem Chlöusi Lippen und Backe gwäsche.
Dem Bündnis het men e Name müeße gä und nid lang gha z’wärweise. D’Frou von Erlach het vorgschlage «Achatius-Bund». Der heilig Achatius het z’Bärn vil gulte.
Am vierte Morgen erzellt der Chlöusi, er wüssi nid, syg’s di großi Gsellschaft hie, wo ne-n-a ds Hochzyt vo der Frou von Erlach mahni und a das,
      106 was dennzumal der Herr vo Wabere brichtet heig, oder was sünsch, aber di Nacht syg ihm der Brueder Chlous vorcho. Ganz dütlech heig er ne gseh i syr ruuche Chutte. Halb syg’s im Mälchtal gsi, so wi är sech’s vorstelli, halb hie vor Landshuet, und der Einsidler heig ihm gwunke, so wi wenn er i der Luft öppis wetti dürtue.
Di andere hei nid druuf glost und wyter gschwätzt. Einzig d’Frou Barbara het gschine ’s ghört z’ha; aber si het gschwige.
Das Glück het schon e Wuche duuret, wo du ändlech der Brutvatter, der Herr Ludwig vo Diesbbach, agrückt isch. Er isch vo Dornach här cho, wo-n-er mit de Solothurner zsäme Wachten und Streifzüg gäge d’Schwaben organisiert het.
«Sy si no nid da?» isch sy erschli Frag gsi, no uf em Sattel.
«Scho acht Tag», antwortet sy Frou.
«Was? Scho so lang?»
«Si blangen uf dy vätterleche Säge!»
«Ach was! I meine nid die. — Der Ruedi von Erlach und der Scharnachthal.» Der Herr vo Diesbach isch glade mit Chriegserläbnis und politische Sorgen und het gar nümme dra dänkt, daß underdesse hie z’Landshuet öppis anders im Wärden isch; aber es isch ihm no so rächt, zwüschenyne wider e gfreutere Tag z’erläbe. Mit offenen Arme chunnt er dem künftige Schwigersuhn etgäge. D’Türe vo Chäller und Spyschammere gange no wyter uuf, und wo du volländs am Abe der Vatter
      107 von Erlach mit sym Hans und mit dem Hansruedi vo Scharnachthal chunnt, lat me’s la flädere. Me hätti chönne meine, es sygi scho hütt Hochzyt. Der Herr vo Diesbach het gseit, me müeßi sech derzue ha. Är heigi nid lang Zyt. Scho morn oder übermorn müeß er mit dem Scharnachthal wyters. Si beide sölle mit dem Dokter Frickart dem Herr Galeazzo Visconti vo Mailand etgäge ryten und ne ga Bärn füehre. Aber hinecht well me jitz no chly sy. Und wenn der Herr Ludwig vo chly-sy gredt het, het me z’Landshuet gwüßt, was das bedütet. Di drei Herre, wo us em Aargou ufe cho sy, wäre frylech lieber i ds Bett; aber das het’s halt jitz nid gä. Hunger und Durscht hei si ja o gha, und drum sy si gärn mit zueche gsässe. Sobald der Wy het afa rünne, isch es a der gwaltige Tischete läbig und läbiger worde. Eine vo de lutischten isch der Junker Hans von Erlach gsi. Was dä nid alles het gwüßt z’erzelle? Er isch derby gsi, wo verwiche d’Eidsgenossen under em Befähl vo sym Vatter d’Bsatzung vo Thiengen im Hemmli und mit mene gschundtene Stäckli i der Hand hei la abzottle. Er het o d’Frou von Roseneck ihre Ma gseh us der Burg Bluemefäld use trage. Me het nere-n-erloubt, öppis vo ihrne Choschtbarkeite mitz’näh und z’flieh, gäb me der rot Güggel uf ds Burgdach setzi. Da het si gseit, ds Liebschte syg ihre der Ma. Und me het nere’s erloubt. Ds übrig Mannevolk het müeßen über d’Klinge springe. Me het no mängs anders verno, so emel o, daß der Chünig
      108 vo Frankrych di versprochene Kanone dür d’Freigrafschaft heigi welle schicken und daß d’Burgunder se jitz nid dürelaje.
«Me het doch gredt vo Fridemache!» wirft d’Frou Barbara derzwüsche.
«M’m, no lang nid», antwortet der Herr Ludwig, «es chunnt im Gägeteil neecher. Im Sundgou zieht sech es böses Wätter zsäme. Mir wei de froh sy, wenn nid no Solothurn dra gloube mueß.»
«Eh um Gottswille!» seit d’Frou Agathe, «da hätte mer’s ja hie!»
«Äben äbe.»
Ds Jungvolk isch ob däm Bricht nume so ufgloderet. Si wären am liebschte grad vom Tisch ewäg ufbroche.
«Ja, wenn de d’Chuze brönne, so wüsset dr, was dir z’tüe heit», lachet der Herr vo Landshuet. Und währed der Lärmen am Tisch no größer wird, gseht der Junker Chaschper d’Ouge vo syr Brut voller Angscht uf sech grichtet. Er lachet, bis si mit beidne Hände sys freudglänzige Gsicht gäge sich zieht und fragt: «Du! — Muesch du de o?»
«Warum wett i nid!»
«Du! — Du geisch mer nid!»
«Hinecht nümme», lachet er, «und morn cha me ja de luege. Aber da dra muesch di jitz halt gwane. Wenn’s a menen Ort losgeit, ghören i vorne dra. Dänk a heiligen Achatius!»
Am stillschten und schwygsamschten isch der alt Herr von Erlach gsi. Er isch dagsässe, wi wenn das
      109 alles ne nüt agieng, und het vor sech uf e Tisch abegluegt.
D’Frou Barbara het sech gfreut gha wi nes Chind, ihrem Ma de chönne z’erzelle vo däm heilige Füür, wo über e Chaschper cho sygi und was er mit de Junge Großes vorheigi. Aber si redt an e Wand. Der Herr von Erlach luegt wi länger descht fyschterer dry — är, wo sünsch eso druff isch, daß di Jungen i der guete Tradition blybe! Si suecht d’Ursach vo däm Luun am lätzen Ort. Es isch wahr, dänkt si, da isch ja der Hans, mym Ma sy Eltischte. Dä isch i den Ouge vo sym Vatter no ehnder prädeschtiniert zum Schultheiße-Stuehl. Der Chaschper isch my Suhn. — Uf alli Fäll isch es gschyder, me redi no gar nid dervo. Der Junker Hans — er isch gar e lute, urwüchsige, chly ruuche. — Nei, nei, es sötti de nid gscheh, daß die beiden enanderen i ds Gheeg chäme. Daß ihrem Ma dä Ougeblick vil neecheri Sorge chönnten uflige, dänkt si gar nid.
Am andere Tag hei di eltere Herre mitenand gredt. Der Herr Ludwig vo Diesbach und der Junker vo Scharnachthal sy eis worde, si welle no dä Namittag ga Bärn. «Oder weit Dir lieber erscht morn, Herr von Erlach?» fragt der Landshueter.
«I chume nid mit», antwortet der alt-Schultheiß.
Di andere luege verwunderet uuf.
«Ganget nume!» fahrt er furt. «I ha da nüt z’tüe dermit.»
«I ha nume dänkt, wägem Marsch uf Dornach», seit der Herr Ludwig.
110 «Geit mi nüt a.»
«Hm.»
«Säget ne nume z’Bärn, däwäg mach i nümme mit. — Entweder isch men Oberbefählshaber und verantwortlech, und de lat men ein la mache. Aber das verfluechte Dryrede vo dene Herren Eidsgenosse, wo keinen öppis dervo versteit...! Und de nid emal sicher z’sy, daß me wenigschtes Rät und Burger vo Bärn hinder sech het und uf se cha zelle! Das isch mir es Chriegfüehre! Währeddäm me vor em Find steit, ryte si eim hinder em Rügge vo Stadt zu Stadt, mache Verträg und befälen i de Ratshüser. — Säget ne’s nume! So wott i nümme.» Er chehrt sech um, wi wenn er zur Stuben uus wetti. Aber der Herr Ludwig fasset ne bim Arm und fragt: «Sötti e von Erlach chlyner sy als e Buebebärg?» — Dür ds schmale, glattrasierte Gsicht vom alt-Schultheiß geit e bittersüeße Zug. Er git dem Landshueter e Blick, wo seit: «Du hesch gueti Breichi, du donners Kärli!» Ja, es chunnt ihm us der fyschtere Tiefi es Gfüehl ufe, wo-n-er kennt us der Zyt här, wo-n-er als junge Ma der vergötteret Adrian vo Buebebärg uf em Schultheiße-Stuehl abglöst und so vili mißtrouischi Blicken uf sech gspürt het. Er zuckt mit den Achslen und geit use. Der Herr vo Diesbach het no nes Lachen i syne Züge gseh, chehrt sech gäge Scharnachthal und fragt: «Hä? — Das het ihm wohl ta.»
Di beide Herre sy zum Mittagässen i ihrem
      111 schönschten Ufputz, mit Fäderen uf de Barett, d’Stägen abcho und hei dermit ds junge Volk i Gusel bracht. «Oh, gället, Vatter, mir dörfen o mit ga Bärn?» het’s us allnen Ougen und zletscht o vo de Lippe bättlet.
«I wott ke Jogglete», isch d’Antwort gsi. Di beiden Eltischte, der Vetter Hans vo Diesbach und der Junker Hans von Erlach, hei Erloubnis übercho. Den andere het der Herr Ludwig gseit: «Wenn dr o weit ga d’Gwundernase fuettere, so loufet halt. Roß git’s keni.»
D’Frou Barbara het es Wort wellen ylege für e Chlöusi, daß er doch sy Großvatter mit dem Herr Galeazzo gseji yryte; aber der Herr vo Diesbach het gseit, Heumähre begähr er nid mitz’ha und zum Zsämeläse vo ungschickte Rüter heig me de nid Zyt.
Der Junker Chaschper het natürlech sy Ritterpflicht i de Muure vo Landshuet gseh, den andere Jungen isch es z’dumm gsi, wäge däm Mailänder sech ga Blateren az’loufe, und so isch du halt der Chlöusi ds morndrisch i aller Früechi, muetterseelenallei gwanderet.
I der Gäged vom undere Tor und no wyt ufen isch es z’Bärn wi usgstorbe gsi. Di ganzi Stadt isch uf em Platz vor em Chorherrestift zsämegchäset gstande. Keis Fänschterli, wo nid drei Chöpf wi Haselnüß druus vüre guggete, kei Grüschtstangen a der Lütchilche, wo nid e Trübel Buebe dran hangeti. Der Chlöusi bruucht nid emal lang z’warte,
      112 so setze d’Stadttrumpeter ihri Hörner a, für dem Mailänder Gottwillche z’blase, daß es eim fei am Buggel chutzelet. I däm Ougeblick touchet us em Gstüchel grad näbem Chlöusi e Gwaltskärli uuf i mene rote Wams — der Hansli Früschig. «Du gsehsch ja nüt da», seit er mit nere ruuche Fründlechkeit, und im Schwick isch er uf nere Schyterbygen obe. Zwee Buebe, wo sech dert obe hei gsädlet gha, flüge stötzligen i ds Drück abe, und der Chlöusi Alema wird ufzoge, wi men e Schloßfahnen ufzieht. «Da!» Um d’Schyterbygen ume worbet’s vo Fuüscht, und wüeschti Wort flatteren uuf. Si gälte däm Grobian vo Metzger, wo, d’Nasen i der Luft, lachet und i wytem Bogen über ds Gschwürm ewäg spöit. Der Chlöusi het e staatsmännische Gedanke: Dä Hansli müeße mer de o ha bim Achatius-Bund. Me mueß ne de nume chly bändige; aber ohni settigi Fuüscht bringt me hüttigstags nüt z’stand.
Uf där riesige Glungge vo Chöpf chunnt es cho z’schwümme, langsam und fyrlech, es ganzes Wäldli vo farbige Fädere. Derzwüsche wärfe schön zöumti Roßschnurre Schuumflocken i d’Luft. Voruus chunnt der Junker Scharnachthal, für Wäg z’mache, hinder ihm der Herr vo Diesbach und wahrhaftig Chlöusis Großvatter, wo eigetlech schlächt uf nes Roß passet, aber mit sym wyße Bart Reschpäkt verbreitet. Und jitz der Herr Galeazzo, prächtig. Er luegt um sech, wi wenn er erwarteti, daß me vor luter Gnadenerwartung sötti Freudeträne machen obsig
      113 z’rägnen und Hosiannah singe. Vor Gwunder ufgsprängti Ougen und Müüler, ja, das gseht er z’hundertewys. Aber meh git’s hie nid, Herr Galeazzo Visconti. Wunderschön sy syni Gleitslüt und Reisige. Harnischen und Hälme, wi me se hie no nid mängisch gseh het — Brescianer-Arbeit! Der Chlöusi isch wi i mene Troum.
A der Hustüre vom Stift stande der Schultheiß und Ratsherre. Es git Red und Antwort. Der Platz schwygt, me ghörti nes Beji surre. Me ghört o nes Bärze, wo der Großvatter us em Sattel abdräjt. Und du schlückt der Husgang di Herre. Di Reisige blybe vor em Huus. D’Roß schwänzlen und houen uf d’Bschüsi. Es isch heiß, und d’Bräme sy ufsetzig. Me bringt de Rüter z’trinke. Bi settigem Wätter sy sogar Italiäner no froh über e Chuttlerugger vom Altebärg.
Nah-ti-nah sitze si ab, und ds Volk verlouft sech. Numen e dicke Chranz vo Gwundrige blybt hinder de Rüter. Im Stift rede si lang. Villicht sy si erscht am Trunk, wär weiß?
Der Chlöusi geit vorsichtig zwüsche de Lüte düre. Isch ächt der Meischter Bichler ume da? Er begnägneti lieber nid grad de Gsellen und schlycht sech i d’Lütchilchen yne. Da hange d’Fänschter voll herrlechi Glasmalereie, da git’s öppis z’luege.
Rächt versunken isch er, der Chlöusi, und grad froh, daß er alleini het chönne ga Bärn cho. Undereinisch isch es ihm, es lueg ihm öpper zue. — Richtig, da stande ganz naach näben ihm ds
      114 Kätherli Früschig und sy jüngeri Schwöschter, zwöi vo de hübschischten und beschtgwachsene Meitscheni vo Bärn. Ds Kätherli het d’Ougsdechle fasch zue; aber me merkt doch, daß es drunder vüre schilet. Er trumpiert sech nid, es luegt ihm zue, und um sys luschtige Muul ume spukt das tuusigs Lache, wo me nie rächt weiß, wi’s gmeint isch. Spottet’s? — Wartet’s uf ihn, für ihm öppis dernah z’säge?
Gseht’s nid grad uus, wi wenn es öppis errate hätti vo myne Plänen und Zuekunftströum und drüber lacheti? Aber wart nume! Di will i de scho no mache dra z’gloube, ob’s der passet oder nid. — Grad juscht dä spöttisch Zug packt der Chlöusi. Es gluschtet ne, uf ds Kätherli losz’fahre, und doch chann er ihm nid z’grächtem zürne. Er ma sech nid ebha, dene Töchterli nachez’schlyche, und redt se-n-a. Was gredt wird, het nüt z’säge; aber es Ougeblickli het er under dene gsänkten Ougsdechlen e blaue Stärn gseh — o Gott im Himmel! Daß es eso öppis git! — Es isch es wahrs Glück, daß di Ougsdechle so gärn nidsig gange. Decket’s nume! Decket’s nume! Und jitz isch alles, alles schön am Kätherli. Di guldige Chrüseli, wo under der Chappe vüre gwundere, di fyni, gsundi Hut, di schöni Gstalt, eifach alles.
Vor der Chilchen ussen isch wider es großes Gständ. Di Reisige sy umen ufgsässe. Me seit, di Herre wellen i d’«Chrone», zum Vatter Gantner ga ässe. Im Gstüchel het der Chlöusi di Töchteren us den Ouge verlore. Si merke’s, verstecke sech
      115 hinder nere Bygete Grüschtladen und hei ihre Gspaß dranne, ihm zuez’luege, wi-n-er sech im blinden Yfer dür d’Lüt düren ellböglet. Er gseht nüt meh als di blaue Stärne, bis ne-n-öpper ganz fescht am Arm packt: «Hehee, Nikolaus Alemanus! — O wider z’Bärn?» — Es isch der Meischter Bichler, und der Chlöusi gspürt, wi-n-ihm ds Bluet i ds Gsicht stygt. «Me het’s nöue nid lang usghalten i der Wärchstatt», fahrt der Meischter furt, «druusloufen isch nid juscht der Wäg zur Meischterschaft!»
«I wär gwüß nid druusgloffe», redt sech der Chlöusi use, «aber d’Frou von Erlach...»
«So so, äbe, ja, di tuusigs Frou von Erlach!» spottet der Meischter. «Ei Tag bringt si di, der ander füehrt si di wider uus. Hm.»
«Es isch gwüß eso, Meischter. Und wenn si’s zuegit, so chumen i morn ume. Mir isch es um ds Lehre z’tüe. I möcht...»
«Jitz isch einschtwyle nüt z’welle. Der Chrieg macht alli Lüt verruckt. Es het niemer meh nes Oug für üsi Arbeit.»
«Wohl, Meischter! Dir wärdet gseh, sobald wider Friden isch...»
«Ja Fride! Wi söll’s Fride gä? Die da oben im Stift möchte wohl Fride brittle zwüschen üs und dem Rych, aber nume, wil si üs bruuche für Mailand z’bha gäge Franzos. Und underdesse chääret is der Franzos Plätzen ab um Chriegslüt
      116 gäge Mailand. Das git es schöns Gchafel, und zletscht teile si sech i d’Schwyz.
I bi scho Sinns gsi, di mitz’näh ga Basel abe, und vo dert chönntisch i ds Elsaß usen oder ga Nürebärg. Da gäb’s öppis z’lehre! Aber jitz chunnt me ja niene düre, o nid i ds Wältsche, sünsch wär de no z’Venedig...»
E neui Drückete het Meischter und Lehrbueb usenandere gschobe. Am Stift isch d’Türen ufgange, und di Reisige hei afa Wäg mache für di Herre. I däm Dürenand chunnt der Chlöusi no einisch dem Hansli Früschig vor d’Füeß, wo syne beide Schwöschtere Bahn bricht. Er lachet i di hässige Gsichter yne, wo sech uf syni Fuuschtstöß gägen ihn chehre.
«Het er di erwütscht?» fragt er der Chlöusi. Und der Chlöusi merkt, si hei mer aber zuegluegt, wo-n-i mit dem Meischter gredt ha. O ja, si hei gseh, wi dä ne bim Ermel gfasset, zueche zogen und uf ihn ygredt het und wi-n-är rot worden isch. Und wider sy da di Ougsdechle, wo der Spott drunder vüre lachet. Es isch zächni gägen eis z’wette, si wüssen alles. Oh, i der Stadt weiß geng es jedes vo jedem alles. Me weiß, daß der Chlöusi Alema ne Barfüeßer und d’Jumpfer Venturen a d’Wand vo mene Chäller gmalet het, daß er Chünschtler wärde möcht. Und der Großvatter isch nid der einzig, wo nid dra gloubt, daß einisch o hie e Maler chönnti uf d’Wält cho sy, und über d’Malerei lachet, sobald si über ds Astryche vo Holz und Bläch
      117 use wott. — Luegt öppen o das under denen Ougsdechle vüre?
Der Chlöusi weiß wahrhaftig dä Ougeblick nid, söll er ds Kätherli und syni Gschwüschterti verwünschen oder nid. Mit dem Vernüütige vo syr Liebi zur Malerei reckt me bi ihm a ds Läbige. Er het eigetlich vorgha, hütt no z’Bärn z’blybe, d’Glägeheit usz’chüschte bis zum letschte Schläck; aber jitz chan er nümme, er mueß voruse, mueß wider i d’Stilli, für zur Bsinnung z’cho. Und merkwürdig, ds Bild vom Kätherli louft ihm nachen oder vor ihm här, bis wyt vor d’Stadt use. Änet dem Grauholz isch er wider so wyt, daß er sech schwört, Himmel und Ärde sölle zsämefalle, aber vom Kätherli laj er nid und vo der Malerei laj er nid, die beide müeßen enand lehre vertrage.
D’Muure vo Landshuet lüüchte zwar nid, und ds Bälle vo mene Halbdotze Hofhünd isch nid grad en Yladung; aber wi neecher er dem Schloß chunnt, descht meh gratet er wider i Achatius-Zouber. Zu syr Verwunderung chunnt’s ihm am andere Morge vor, är allei heigi no Wermi für d’Sach vom neue Bund. Alli andere schyne der Chopf voll neui Sorge z’ha. D’Brut het verbrieggeti Ouge, der Herr und d’Frou von Erlach luege fyschter, und d’Schloßherri het’s uf de Närve.
«Was isch o los?» fragt der Chlöusi der Junker Brütigam.
«Eigetlech nüt Neus. Es chunnt neecher. D’Schwabe sy z’Dornach!»
118 Es vergeit jitz kei Tag meh, ohni daß Rüter oder Löufer a ds Tor vo Landshuet chlopfe. Vo allne Syte chöme si. D’Bure möchte wüsse, ob si mit der War sölle flieh. Was elteri Lüt sy, und wär’s afangen einisch erläbt het, was Chrieg i der Neechi bedütet, die hei ds Lache vergässe; de junge Herre hingägen isch es ehnder z’Muet wi vor mene Fescht. Zwüschem Brutpaar git’s wi länger descht meh Aprillewälter, all Tag chly Rägen und Risel; aber nüt isch schöner als e Sunneblick dür Liebesträneschleier. «Das chunnt de zletscht no wi bi Pyramus und Thisbe», spottet ei Abe der Vetter Hans vo Diesbach.
«Wi isch de das gange?» möchti der Chlöusi wüsse.
«Hewohl», brichtet der Junker under em hälle Lache vo der ganze Tischete, «der Pyramus und d’Thisbe hei enand gärn gha, verbottenerwys zwar — aber das het hie nüt z’bedüte — und wo si du einisch z’nacht sech im Wald verschloffe hei, isch e Leu us em Gstrüpp uf se los cho. Der Pyramus-Chaschper het i der Fyschteri gmeint, der Leu heig sy Schatz verschleipft und verrisse, und het sech gix Läberwurscht ds Schäffeli dür ds Härz gufet. Der Leu het aber ob em Göiße vo der Thisbe der Stil zwüsche d’Bei gno, und wo die der Pyramus tot findt, het si-n-ihm’s us Verzwyflung nachegmacht und sech mit dem glyche Schwärt umbracht.»
«Dir syd absurd», schmählt d’Verena, und no
      119 lachet und brüelet alles dürenand, so rüeft eine vo de Junker, wo z’nächscht a menen offene Fänschter sitzt: «Aha, der Leu brüelet. Loset! Lueget!»
Alles springt uuf, und jedes wott an es Fänschter. Da gseht men us em Wald ob Burdlef es Chuzefüür uflälle.
«Und dert isch o eis. — Wo isch das? — Uf em Frieswyl-Hubel. — Und dert, ob em Grauholz!»
Me stürmt im ganze Schloß ume, d’Turmstägen uuf, a alli Fänschter, uf e Wehrgang use. D’Hünd fa afa bälle. Ds ganz Schloß isch im Ufruehr. Bald druuf brönnen im Hof und vor em Tor d’Pächchörb. Im stille Wasser vom Schloßgrabe flammet der Widerschyn. Me ghört Huefe langsam und sperrig zum Brunne cho. Es louft und trappet und gurtet und räblet.
Der Junker Chaschper chunnt mit nasse Backen und Tränen uf em ysige Chragen i Hof abe, und na nere Stund isch es wider so still im Schloß, wi wenn nüt gscheh wär. D’Frou Agatha redt ihrer Tochter zue, wo über e Tisch yne lyt und briegget: «Es isch no gar nid gseit, daß si usrücke! D’Lüt wärde nume zsämetrummlet, daß me parat isch. Und zletscht und am Änd, wenn’s o derzue cho sötti, so geit’s de no lang nid allnen a ds Läbe.»
Aber Usrede nützt nüt, solang men us de Dörfer, wo z’ringsetum i der Fyschteri lige, d’Hörner dür d’Nacht ghört rüefen und rüefe.
Zum zwöitemal scho das Jahr hei di beide Froue
      120 vo ihrne Manne müeßen Abschid näh. Si wüsse, was si z’tüe hei.
Am andere Morge het d’Frou Barbara zsämepackt und isch mit ihrne Chinder und mit dem Chlöusi statt i Aargou abe, ga Jegischtorf, wi ihre Ma nere’s befole het.
Drei Tag vor Maria Magdalena het scho lang gäb d’Sunnen ufgangen isch, ds Trogle vo hundert Huefen uf der Solothurnstraß d’Jegischtorfer gweckt, und wo si d’Chöpf zu de Fänschter uus gstreckt hei, het men im Morgedämmer no wyt i der Richtung gäge Bärn es Rumple ghört, wi wenn e Bärgbach groß chäm. Bi längem isch es dütlecher worde. Es viltuusedfüeßigs Trappe, es Gsurr vo Stimme, Huefen und Reder. Hie und da e Juzer, es Singe. Me het grad gwüßt: das isch ds Bärn-Banner uf em Marsch ga Dornach. Am Bleichebärg ob Solothurn het es de sölle zsämestoße mit dem Heerhuuffe vo Burdlef. Bi tuused Schritt vor em Banner här chunnt — ganz allei — der Herr von Erlach cho z’ryte. Mit syne länge Haar, wo-n-ihm bis uf d’Achsle falle, und dem fyne, fyrlech ärnschte Gsicht chönnt me ne schier für ne Minnesänger näh. Er treit es Barett, der Hälm isch am Sattel ufgschnallet. Vor em Schloß schwänkt er ab und chunnt i Hof. D’Frou Barbara und d’Chinder sy scho da. Me redt es paar Wort. Us em Sattel wott er nid. Wo ds Gsurr und Trappe neecher chunnt, rücke si a d’Straß vüre. D’Frou Barbara steit näben ihrem Ma.
Da chöme si.
121 Voruus rytet der Chaschper vom Stein. Der Chueni Vogt treit ds Banner. Näben ihm rytet der Venner Wyler.
«Wo sy üsi beide, der Hans und der Chaschper?» möchti d’Frou von Erlach wüsse.
«Heit dr se nid gseh?» antwortet ihre Ma. «Si sy voruus mit de Rüter.»
«Ach was! Wenn i das gwüßt hätti!»
Der Möntschestrom fließt vorby. Di meischte marschieren ohni z’rede, wi wenn si d’Morgestilli nid wette störe. Nume hie und da lat öppen eine, wo scho mängisch derby gsi isch, e Juzer flüge, «für di verschlafene Gringe z’lüpfe». Und wyter hinde singe si, me chönnti meine, es chäm e frommi Bruederschaft derhär. Wi ne Psalm tönt ds Murte-Lied:
 «Gott Vatter in der Ewigkeit, Gelobt sygischt in der Gottheit Der Würden und der Ehren, Daß du uns gibescht Macht und Kraft, Daß wir sind worden siegenhaft An Burgund Karlus, dem Herren.»
Und nid wyt hinder dene Sänger gröölen anderi es Söuliedli, bis si d’Frou Barbara näben ihrem Ma gwahr wärde. Da schwyge si.
Z’mitts us mene Trupp brüelet eine: «He, Chlöusi, chumm doch o mit! Oder förchtisch di öppe, he, möhrigs Buebli?» — Es isch der Maler Paulus Leuesprung, wo o bim Meischter Bichler gschaffet het. Wenn er wüßti, daß er a der Birs unde sys junge Läbe la mueß!
122 Und jitz räblet’s vo Hodelroß und Wäge. Nümme vil z’luege; aber der Herr von Erlach blybt, bis er der letscht Muultierschwanz het gseh schlängge.
Und jitz?
Der Chlöusi luegt vo wytem. Aber es git gar nüt Bsunders. Si gäben alli dem Herr alt-Schultheiß d’Hand. Die vo der Frou zieht er a d’Lippe. No nes Winke. Und im scharfe Trab verschwindet er änet dem Troß und de Spieße, wo i der glaarig ufgangene Sunne glänze.
D’Frou Barbara geit ufrächt im Trüppli vo ihrne Chinder i ds Schloß zrück, und niemer gseht, wi d’Sunnen i de Träne blitzet, wo nere-n-über d’Backen ab loufe.
Es hätti nid dem Leuesprung syni übersüünige Wort bruucht, für der Chlöusi z’innerischt inne ganz ds under-obe z’stelle. Er schlycht hinder ds Schloß, setzt sech uf nes Müürli und luegt i ds Land use. — Da marschiere si jitze. Alles, was öppis isch und e Waffe ma trage, geit und setzt sys Läben y. Und nachhär gilt niemer nüt meh, wo nid derby gsi isch. Chuum no glitte sy wird me. Und wenn men öppis möchti säge, git’s schreegi Gfrääser. «Häb d’Schnörre, Ofehöck!» — O er kennt das afange. Und hei si öppe nid es Rächt derzue, die, wo ihres Läben ygsetzt hei für ds Ganze? — Me isch nüt meh.
Dem Chlöusi sys truurige Wäse zieht i de nächschte Tage d’Blicke vo syr große Gönnerin wider meh uf sech. Si vermuetet, was er düremacht, und isch nid verwunderet, wo-n-er ei Tag zue nere
      123 chunnt und mit abgründigen Ouge seit: «Frou von Erlach, verzieht und dänket um Gottswille nid, i syg undankbar; aber i mueß furt. I wott nid derby sy, wenn si vo Dornach umechöme. Es isch Zyt, daß i gange.»
«Ja, wo wottsch de hi?»
«Weiß es sälber no nid — der Chunscht nache. Der Meischter Bichler het mer grate ga Basel und i ds Elsaß. Dert gäb’s großi Meischter.»
«In ere settige Zyt, wo niemer uf der Straß synes Läbes sicher isch? Und de no einen us der ghassete Schwyz?»
«Bi ja kei Chriegsma, Frou von Erlach. Bloß e Maler, wo nüt im Sack het. Da het jitz einisch Nütha o sys Guete. Und wüsset Dr, es isch Zyt, daß i öppis lehre, wenn in Erfüllung gah söll, was mir is ertroume.»
«Niklous», seit d’Frou Barbara, «du hesch rächt, i gseh’s wohl. Aber wart no, bis der Herr von Erlach wider da isch, so chan er dir e Gleitsbrief mitgä, gäll?»
Dä Wille syg es Opfer wärt, dänkt si. Und wil o si förchtet, d’Heikunft vom Chriegsheer — so oder so — chönnti de allerhand mit sech bringe, wo me hütt nid dra dänki, näjt si nes Hämpfeli Chronen in es chlys Seckli und git das dem Chlöusi. «Für alli Fäll, Niklous. Daß d’nid i Not gratisch. Aber jitz versprich mer no eis!» Und si nimmt ihm der Chopf i beidi Händ und luegt ihm i d’Ouge, daß er’s schier nid ma erlyde. «I ha di us em Sumpf
      124 zoge. Versprich mer, daß d’nid wider dry geisch, nie, nie! Du sott der Muetter Gottes dörfen i d’Ouge luege wi jitz mir.»
Der Chlöusi isch so überno, daß es ihm der Hals yschnüert. Er lat sech uf d’Chnöi, nimmt di rächti Hand vo der Frou Barbara und drückt syni Lippe druuf, bis er ändlech cha säge: «Dank heiget, Frou von Erlach! Dir söllet Ech mynere nid müeße schäme.»
Am glyche Tag no isch eine cho z’spränge, vo Solothurn här, und het brichtet, es heig z’Dornach e großi Schlacht gä, und d’Eidsgenosse heige gwunne, si heige d’Schwabe verchlopfet und e Huuffe Gschütz und Roß und Choschtbarkeiten erjagt. Das isch es Ufatme gsi! Z’Jegischtorf isch me, wi an allnen Orte, vo Huus zu Huus gsprunge: «Heit dr ghört?» Und wil me no nid gwüßt het, wär dervo cho, wär bliben isch, het mängs Härz heißer gschlage, mängs Oug größer gluegt. Es Fragen und Brichten isch losgange, und d’Bött hei sech i de Dörfer schier nid gwüßt z’erwehre gäge Gwunder.
Wo me sech am andere Marge d’Ougen usgribe het, isch ds Chlöusis Bett läär und der jung Maler niene meh z’finde gsi. D’Frou Barbara isch under d’Stubestüre cho, het glachet und halblut gseit: «Chindschopf! Du wirsch no öppis müeße lehre!»
 
Am Sankt Urbanstag, fascht sibe Jahr na der Schlacht bi Dornach, sy z’Venedig zwee stattlechi
      125 Mannen i schönem Gwand und gueter Wehr under em Ponte Santa Maria Mater Domini düre gfahre, der Junker Chaschper vo Mülinen und der Hansruedi vo Scharnachthal. Da schlat der Scharnachthal sym Vetter mit der Hand uf ds Chnöi: «Hesch gseh? — Was gilt’s, dert obe, uf däm Grüscht, sitzt der Chlöusi Alema!»
«Du bisch nid gschyd!»
Der Junker Chaschper dräjt sech so gäj um, daß di liechti Gondlen i ds Waggele gratet. Er steit uuf, und der ander zieht ne-n-am Rock abe.
«He he, hübbeli! Wenn ersoffe sy mueß, de lieber voruß, im subere Wasser.»
Si befäle z’chehre; aber der Ruederer winkt ab. — Chehret, wenn dir chönnet! Und gäb wi der Müline rangglet vor Ungeduld, mueß me bis in e breitere Kanal usen und wider zrück.
Scho vo wytem rüeft der Chaschper: «Chlöusi!»
Da luegt er ume. Wahrhaftig, er isch’s!
«Was machsch du da?»
«He was ächt? Male!»
«Chum abe! Lue, mir hei da no Platz für di.»
«Der Donner nei!» proteschtiert der Scharnachthal. «Du hesch nid Rueh, bis mer alli drei im Wasser sy.»
Der Maler chlätteret ds Leiterli ab. Er isch es bitzeli verläge.
«Hei mer di ändlech, Dürebrönner!» seit der Chaschper.
«Dir wärdet mer öppe nid nachegreiset sy!»
126 «Ganzi sibe Jahr sy mer uf der Suechi», gspasset der Junker, «i däm Weidlig da.»
«Ja und jitz?»
«Jitz chunnsch du mit is cho ässe. — Wo wohnsch?»
«Im Fondaco.»
«He, mir o! Scho meh als e Wuche. Daß mir is de nid ehnder troffe hei!»
«Bi halt nume ds nacht dert und nie lang.»
«Also chumm jitz!»
Der Maler stygt y, und e Halbstund nachhär sitze si in eren Osteria a der Riva vorne bi Spys und Trank. Si luegen enand über e Tisch ewäg a und grate derby i ds Lache, wil jede dem anderen amerkt, was er da studiert. Der Junker vo Mülinen isch bhäbig und chäch, und sys Gsicht luegt wi us mene Fänschter voll Erwartung i di schöni Wält use. Der Rahme macht mit dem gschlitzte Barett e rotblunde Chranzbart. Us de fyne Züge vom Chlöusi isch d’Schüüchi verfloge. Me gseht ihm a, daß er es Zil im Oug het. Der Gwunder isch uf syr Syte größer, und er ma sech nid ebha, z’frage, was eigetlech di beide Junker hie mache.
«Gäll, wenn d’s wüßtisch! Isch öppe Venedig nid schön? Wär es sech nid scho nume wäge däm derwärt, härez’cho?» Bi dene Wort luegt der Junker Chaschper über d’Lagune, wo’s guldig im Blaue flimmeret und allerhand Schiff zfride wi gfuettereti Änte vor Anker lige, anderi parat zum Kampf mit de Pirate. Er luegt uf di farbige Muuren und Kupple, wo Sunne vo sech gäbe, meh als Platz het druffe.
127 «Dir gseht mer beidi uus, wi wenn dir Handgäld gno hättet!»
«Dernäbe ghoue!» seit der Chaschper. «Chlöusi, dänksch du nie meh a üsen Achatius-Bund?»
«Oha, het mi öppe nid dä i d’Wyti tribe? Bi z’Basel gsi, z’Colmar und z’Straßburg, z’Nürebärg und jitz mit zweene Dütsche dahäre cho, zum Meischter Veccellio, ha vom Holbein und vom Dürer öppis glehrt.»
«He nu. Jitz bin i scho zfride. Und mir sy uf der Wallfahrt a ds Heilige Grab. Du begryfsch, zu myne Pläne ghöre di guldige Sporre. Die gäbe Gwicht.»
«Zwöierlei Wallfahrt», seit der Scharnachthal, «zur Ritterschaft und zur Meischterschaft.»
«Ja, so isch es», antwortet der Müline, «und mit dene zwee Arme lüpfe mir di ganzi Stadt Bärn, gäll, Chlöusi?»
«Chindschöpf!» lachet der Scharnachthal.
«Rächt hesch», git ihm der Chaschper ume, «mit Chindschöpf schießt me Bresche. Es dunkt mi, das söttisch du uf der Reis dahären o gmerkt ha. Hesch di nid g’achtet, wi di große Herre hienache de Bärge d’Chünschtler vor ihres Wägeli spanne?»
«Es het öppis», meint der Scharnachthal. «Channsch di freue, du, Maler, wenn du de däm Principe da muesch ga der Esel machen uf em Bärner Pflaschter!»
«Hm», lachet der Chlöusi, «einewäg, mir zwänge’s!»
128 «Bravo, Chlöusi!» lärmet der Chaschper. «Aber säg mer, wi bisch z’Schlag cho bis dahäre?»
«He, ’s isch mer eigets gange. Es isch e chly an allen Orte ds Glyche. Chunnt einen als Maler derhär und fragt nam Wäg, so wyst me ne zur Elände-Herbärg oder, wenn’s guet geit, zu de barmhärzige Brüeder. Wenn mer nid Chlöschter und Chilche hätte, wäre mer übel dranne — emel änet de Bärge. Hienachen isch es anders, wi du seisch. Ja nu, i bi emel dürecho, ha z’Nürebärg der Dürer gseh schaffe. Sapperlot, dert weiß me, was zeichne heißt. Aber hie gäbe si mer nüt druuf. Hie isch d’Farb alles. Wo-n-i härecho bi zum alte Bellini, het er gseit: ‹Is a Dütsch, is a slechte maniera, cha geine colori macha.› Allwäg bin i Dütsch, han i gseit und ha mer öppis druuf z’guet ta, und di andere Gselle hei glachet. Si säge mer sithär geng nume der Dütsch. Nid daß si öppe nid chönnte zeichne, grad der alt Bellini! Aber es het halt o öppis mit ihrer Art, z’male. Es isch jitz da eine cho vo Castelfranco, si sägen ihm Giorgione. Ja, wenn me dä gseht male, so geit eim es Liecht uuf, nid z’rede vom Veccellio. Es isch eifach en anderi Wält hie, und bi allem welle dütsch sy und blybe nimmt’s mi eifach yne. Weiß no nid, wo’s mi us däm Wirbel wider ländtet.»
«Daß es di da ynezieht, wunderet mi nüt», seit der Müline, «hättisch du nid Italiänerbluet, so wärisch nid Maler worde.»
«Es ma sy; aber dütsches han i halt o, oder
      129 emel Schwyzerbluet, und drum chumen i allwäg myr Läbtig nie zur Rueh. Es het beides sys Guete. Der Dürer isch Wärchtig und Schaffe. Die hie sy Sunntig und Bätte.»
«Chunnt no druuf a, wän men abättet», spottet der Scharnachthal, «verwiche het öpper gseit, da Veccellio bätti meh zur Venus als zur Madonna.»
«Villicht. Aber lueget numen einisch so ne Venus a! — Aber loset, mit allem däm weiß i jitz geng no gar nüt vo daheim. Was heit de Dir erläbt?»
«He, was han i erläbt?» lachet der Junker Chaschper. «Daß i ghüratet ha, wirsch wohl... aha, nei, da bisch du ja scho furt gsi, sünsch wärisch doch a d’Hochzyt cho. Also ghüratet han i und e Bueb i der Wagle. Dä isch ja bim Tuusig scho bald füfjährig.»
«Und im Große Rat wirsch wohl o sy?»
«Sit sächs Jahren und ha zwüscheninne my Zyt gmacht als Schultheiß vo Burdlef.»
«Lue lue! Guet agfange. Ds ander Mal de Schultheiß vo Bärn.»
«Nume nid gsprängt!»
«Und d’Frou Muetter?»
«D’Frou Muetter? — Hm. — D’Frou Muetter macht e Chübel voll Seifewasser a, für dem ‹Dütsch› der Chopf z’wäsche, wenn er de einisch umechunnt. Channsch di freue!»
«Das wär mir geng no lieber als d’Hustür vor der Nase zue.»
«Das tuet si nid. Si freut sech druuf, der Meischter und der Ritter a der Arbeit z’gseh.»
130 «Mir wei nere di Freud, mache! — Und di andere?»
«Der Herr von Erlach isch mit dreituused Spießen im Savoyerland. Der Hans het o ghüratet.»
«Nämlech?»
«He, wän acht? Du wirsch wohl öppis gmerkt ha!»
«Dy Schwöschter, d’‹Gräfin vo Montferrat›?»
«Juschtemänt. Dä Früehlig sy si uf der Landvogtei z’Grandson ufzoge. — Und ds Agnes isch z’Chünigsfälden im Chloschter.»
«Lue lue, da seit me geng, es gang nüt, und isch men es paar Jährli furt, so isch scho e neui Wält da. — Aber jitz, d’Houptsach wär mer...»
«Was wär dir d’Houptsach?»
«Nüt, nüt.»
Nei, wyter frage wott er nid. Was ihm am schwärschten uflyt, da chan er nid dervo rede.
Erscht ds morndrisch, wo-n-er di beide Wallfahrer a d’Ländti begleitet, zu ihrem Schiff, setzt er no einisch a und fragt na sym Großvatter, na syr Muetter und — — nam Hansli Früschig und — aber erscht, wo di beide Fründe scho im Schiff sy und me’s mit Stange vo der Ländti stoßt — na ds Hanslis Schwöschter. Da geit uf ds Chaschpers Gsicht e Gwunderrosen uuf. Er lachet, daß es a de Hüser vo der Riva widerhallet, und rüeft: «Ds Kätherli? Das wär nid lätz. — Bravo! — Freue mi uf e Brutlouf im Ustage. — Bhüet di Gott, Chlöusi!»
      131 Und du hei sech di rotbruune Sägel mit Luft und Sunne gfüllt, hei ufgflammet und sy bald chlyner worde.
Der Niklous Emanuel Alema, der einzig ‹Dütsch› under Hunderte vo Italiäner, luegt däm rotbruune Blatt nache, wo da i ds Blauen use dervoschwümmt, und überchunnt schuderhaft Längizyti.
 
Wi wenn er öpper erschlage hätti dert unde, isch der «Dütsch» dür di einsami Steiwüeschti vom Gotthard gloffe. Es het zogen und isch chalt gsi. Der Näbel het d’Bärge deckt, und ds Wasser isch schwarz zwüsche Schnee und Ysch gläge. Der Schnee het gchrachet under de Füeß, wo gärn no gleitiger gange wären und alli Bott in e chalti Glungge trappet sy. Vormittag isch es gsi und het doch afa nachte, und us mene Sytetal isch e wyße Schleier derhärcho. Was mache, wenn i der Wäg verliere, wo nume no a ufgsteckte Stange z’erchennen isch? — Das wär der sicher Tod.
Aber mit däm Kompaß, wo der Niklous im Härz treit, verliert eine der Wäg nid. Er het zwar drü Zil im Oug gha, aber alli drü inenand inne. Da isch d’Frou Barbara. Vor Angscht, er chönnti se-n-am Änd nümmen am Läbe finde, het er z’Venedig alli Rueh zum Schaffe verlore. An ere Madonna het er gmalet; aber di Madonna het afa dryluege wi d’Frou von Erlach, und dür di schöni stolzi Schultheißi düre het es bluetjungs Gsicht düregschine
      132 mit gsänkten Ougsdechlen und Mulegge voll Spott, wo zwickt wi Sporrehieb. Dä Spott mueß zum Schwyge bracht sy mit Schaffe, mit Meischterschaft. Das sy di drü Zil, wo ne hetze, wo ne dür d’Lombardei pöitscht hei. Und er het sy Plan im Chopf. Stracks i ds Prediger-Chloschter, nid ga Profäß tue, nei, ga male, i der Chilche. Da, lueget! Chan i öppis oder chan i nüt, he? Und er gseht se vor sym Gmäld stah, ghört sa säge: «Chlöusi, hesch du das gmacht?» — Sogar der Großvatter wird der Meischter Chüng hinder mym Rügge frage: «Was meinet Dr? Isch es öppis nutz?» Und der Meischter wird säge: «Hätt ihm’s sälber nid zuetrouet; aber i gloube myseel, es wott öppis gä us ihm.» Und der Großvatter wird antworte: «Säget ihm nume nüt, dem Chlous! Sünsch wachst ihm der Chamme.» — Ja, Großvatter, er isch mer scho gwachse, und du wirsch zletscht und am Änd doch müeße dra gloube, daß dy Tochter amene Chünschtler ds Läbe gä het.
Aber vor dreine Tage het der Maler z’Mailand unde drei Herre vo Burgeren atroffe, wo uf der Reis gsi sy ga Rom. Die hei gseit, es wäri gschyder, er gieng bi de Prediger ga der Dräck abe wäsche. Z’male gäb’s dert nüt meh. Si müeße bim Papscht ga Undersuechung höische. — Meh hei di Herre nid welle säge. Was isch da los? — Ga luege! Ga luege!
E Luftstoß nimmt dem einsame Wanderer der Ate. Mit dem ganze Gwicht mueß er sech dergäge stemme. Und wi us nere Donnerbüchse gschosse,
      133 chläbt ihm vo Chopf zu Fueß e duumesdicke Schneemantel am Lyb. Er meint, er müeß ersticke. Isch das der Tod? — Nei, Tod, i zwänge’s. Du masch mi nid!
 * * *
Es wär Meie duß. Über de Dachfirschte grediübere glaare wyßi Wulken uuf und zerfahren im Blaue. Das isch ungfähr alles, was der Chlous Manuel vom Meie z’gseh überchunnt. Er lyt z’hinderscht i syr nidere, stickige Stuben im Bett, i ds Großvatters Huus, wi früecher. D’Frou Vogt, sy Muetter, lähnt sech a der Fueßeten uf d’Bettstatt und lost, was der Ritter vo Müline mit ihrem arme Bueb brichtet. Ja, d’Muetter! Si hei ja eigetlech sit ihrer zwöite Hürat nümme vil mitenandere gha. Aber von ere Muetter chunnt me nie ganz ab, o wenn si ander Sachen im Chopf het, als was d’Chinder von ere begähre. Wo der «Dütsch» mit erfrorene Füeße heicho isch, da het er halt doch nüt Bessers gwüßt als na der Muetter rüefe. Und si isch cho, unbsinnet, und isch ob de Schmärze vo ihrem Bueb wider zue sech cho. Ihri Uvernunft isch i ds Gwand vo der Muetterliebi gschloffen und het Heilchraft i di unappetitleche Mittel gleit. Ärbse gchöuet het si der ganz Tag, Teigli druus gmacht und die dene tote Füeß ufgleit, bis si under gräßleche Schmärze zum Läben erwachet sy.
«Du hättisch sölle bim Kapuziner z’Andermatt blybe», seit der Chaschper, «dert wärisch ehnder gsund worde.»
134 «Ja, wenn i gwüßt hätti...; aber es het mi nid glitte. I wär uf de Stümpe cho z’gnoppe, wenn si mer dert d’Füeß abghoue hätte. Ha nid chönnen errate, daß bi de Dominikaner e settigi Gschicht im Gang isch. — Wär hätti das o dänkt!»
«Me mueß sech über nüt meh wundere», seit d’Muetter. «Sitdäm i sälber gseh ha, wi da dä Bischof, dä Franzos, wo färn im Brachmonet ga Bärn cho isch, uf der Gaß vor allne Lüte sech vo mene Taascheli het la abmüntschle, dunkt’s mi, me heig ekei Bode meh under de Füeß.»
Di beide junge Manne hei nüt da druuf geantwortet; aber d’Muetter het nid begriffe, was si mit ihrem Schwyge wei. Si het nid all Tag e junge Ritter us der Junkeregaß z’Visite gha, und der Vatter Frickart het gwüßt, warum er i Gägewart vo syr Tochter nüt us em Manual vom Gheime Rat uspackt.
Der Ritter chräbelet i sym rote Bart und seit zur Frou Vogt, jitz wärdi juscht i der Lütchilchen äne ds Heiltum vom Heilige Vincänz usgstellt; aber d’Muetter zuckt d’Achsle: «Wäge däm Schirbi schlüüffen i nid i d’Läderschueh» und lähnet sech nume no feschter uf d’Bettstatt.
Da verzieht der Chlous d’Mulegge, wi wenn er d’Schmärze müeßti verbyße.
«Söll i dr früsch uflege?» fragt si, zieht d’Dechi wäg und zeigt: «Lueget, Herr vo Müline, wi di Füeß usgseh!»
Der Ritter steit uuf und geit a ds Fänschter
      135 vüre,  und jitz, wo der Maler di verdächtigi Bewegung vo ds Chaschpers Achsle gseht, chan er sälber schier ds Lache nümme verbyße. «Los jitz, Muetter», seit er ändlech hübscheli, «lan is no nes Ougeblickli allei!»
«I merke scho lang, daß ig ech vürig bi», seit si so i mene Tönli dernah und geit, der Suhn het chuum no Zyt, z’säge: «Ach, Muetter!» Und zu sym Fründ seit er halb im Lache, halb ergerlech: «Di Wält isch eigetlech zum Chotze, me weiß nie, wi me trappe söll, — aber item, los jitz! Wi geit’s daheim?»
«Ach», antwortet der Chaschper, «wi’s eso cha. Daß my Stifvatter gstorben isch, weisch doch?»
«Was? — Wenn?» — Der Chlous sitzt uuf.
«He, im Wintermonet scho. I gloube, di Gschicht mit dem Jetzer im Prediger-Chloschter het ne töt.»
«Du bisch nid gschyd! — Ja, was isch de da gange?»
«He, si hei e dumme Löl vo mene Schnydergsell mißbruucht, e gwüsse Jetzer, für ihm Wunder vorz’mache. Erschynunge vo der Muetter Gottes. Bluetigi Träne. Stimme. Alles Bschiß. Alles nume, für d’Barfüeßer z’übertrumpfe. Und jitz isch es uscho.»
«Wenn das so isch, git’s de dert scho nüt z’tüe für mi.»
«Wenn i di wär, i würd mir jitz ds Läben uf anderi Art verschönere... hm.»
136 «Du hesch guet rede! Söll i öppe mit mynen abgfrorene Zejen uf e Tanzbode?»
Da lachet der Ritter. «Hesch nid grad vori no gseit, du wärisch uf de Stümpe cho z’gnoppe, wenn si dir d’Füeß abghoue hätte? Wäm z’lieb, Chlöusi? — Aber los jitz», fahrt er furt, währed der Maler under heillose Schmärze ds Gsicht zum Lache verzieht, «warum tuet di nid der Meischter Anshälm doktere? Sy nid är und dy Großvatter wi zwee Türm a eier Chilche? So chöme si mir geng vor, beidi luege geng himmelhöch glehrt uf d’Stadt aben und hei ihre Gspaß und ihren Erger gmeinsam, je dernah öppis vor sech geit.»
Und wider lachet der Chlous: «Di zwee Türm hüete beidi geng no di glychi Chilche; aber keine gönnt dem andere da z’stah. Het mer nid d’Muetter erzellt, der Großvatter heigi färn en Allerseele-Kaplanei gstiftet zu Sankt Vincenze, wo all Wuche füf Mässe sölle gläse wärde für d’Seelen im Fägfüür! — Ja, für settigs het er geng Gäld.»
«Er isch e fromme Ma.»
«Ja, und der Anshälm o. Aber der Anshälm het ihm äbe du schynt’s gseit, Mässe-Läse schick sech für di Läbige, aber nid für di Tote — das isch d’Meinung vo de Barfüeßer — und da druufhi heig ihm der Großvatter ds Huus verbotte. Ob’s myne Zejen öppis nützt, fragt niemer. Wenn i nid no my Muetter hätti, chönnt i sälber Ärbs chätsche.»
137 «Villicht miech’s ds Kätherli Früschig», spottet der Ritter, «oder d’Venture, wär weiß?»
«Du, hör uuf! Wenn du gspürtisch, was i düremache!»
«Es wird der gleitig bessere, wenn ds Kätherli...»
«Was wottsch du mit dem Kätherli? — La mer’s i Rueh! La mi mache! I weiß wohl, was i wott. Es mueß wüsse, daß i jitz e Meischter bi. Es mueß en anderi Meinung übercho vo mir. — Oh, di verfluechti Plag!»
«Häb di still! Du muesch nid geng ranggle. — Hesch ekei Helge mit heibracht, wo men ihm chönnti bringe, daß es emel o gsäch, was du jitz channsch?»
«Nei, es isch mer nüt guet gnue. Es würd’s nid schetze. I wott öppis male, wo de grad di ganzi Stadt macht a mys Chönne z’gloube, sünsch nützt’s mer nüt, i weiß’ scho.»
 
Der Chaschper vo Müline het gwüßt, was er z’Bärn gilt. Er het’s de Lüten agseh, wenn er mit sym wältoffene Blick dür d’Loube derhär cho isch. Ritter, ds Schultheiße Vetter, vormals Schultheiß vo Burdlef, Mitglid vom Große Rat und erscht vierezwänzgi! Was Wunder, daß er dänkt het, er chönni im Handumdräje di Sach zwüsche sym chranke Fründ und dem Kätherli Früschig i d’Ornig tue! Me het ja o gwüßt, daß er ds Huus vo syr Muetter a der Junkeregaß umbouet und derby nid spart.
138 Es het ganz dernah usgseh, wi wenn ihm alles grad wetti i d’Hand falle, wo-n-er bi ds Früschigs agrückt isch. Türen und Ouge sy wyt ufgange.
D’Muetter het enanderenah i der Wohnstube der Tisch abgruumt. D’Töchtere hei es subers Tuech drüber gspreitet und ghulfen uftrage. Der Vatter, o Mitglid vom Große Rat und e handfeschte Ma wi der Suhn, isch us syr Schuehmacher-Wärchstatt übere cho und mit zueche gsässe. D’Gleser hei afa chlingele, und was me dry gschüttet het, isch nid im Altebärg gwachse. — Was wott er ächt, der Ritter? hei si sech gfragt; aber me het’s bald wider vergässe, sobald si zsämen i ds Brichte cho sy, är vo der Wallfahrt, der Hansli vom Zug ga Genua.
Da guet Vatter Früschig het e chly lätz grächnet, wo-n-er im letschte Früehlig als Lütiner mit dem Bärner Zuezug für e Franzose-Chünig i d’Lombardei gschickt worden isch und der Hansli mitgno het, für ihm z’zeige, was na syne Begriffe Chriegfüehre heißt. Es het du halt niemer der Vatter Früschig gfragt, was ihm aständig sygi. Landschnächte sy zwar keini derby gsi, aber der Lütiner het wohl gmerkt: jitz isch mit däm Bueb daheim nüt meh z’mache. D’Muetter Früschig het ihm nachhär gseit: «Hesch du i d’Lampartei übere müeße, für z’merke, daß me der Tüüfel nid mit Beelzebueb cha ustrybe? — Aber me kennt ja das. Wenn men euch Päch uf ds Stüehli strich, so würdet dr us de Hose schlüüffe, für ga z’reise.»
139 Dene beide Junge het men aghört, daß si begriffe hei, was es bruucht, für im Läbe zur Gältung z’cho, e Chopf und e Fuuscht, Gäld und e Glanz, daß d’Lüt drab müeße blinzle. Der jünger Brueder vom Hansli, der Lüdeli, isch numen es paar ufgsprängti Ouge gsi und hindedrann e tatedurschtige Bueb. Und wenn der jung Ritter na syr gschuelete, sichere Manier dene Töchtere Komplimänt gmacht het, sy si worde wi Rose. Der groß Gluscht isch se-n-acho, öppis vorz’stellen i der Wält, Ritter zur Lingge, Ritter zur Rächte z’ha. A ihre Brueder hei si gloubt, wi an e Halbgott. Är isch o der Meinung gsi, d’Wält sygi murb, es müeß öppis gah. Ganz, was der Ritter Chaschper bruucht. — Ganz, was er bruucht. E Fuuscht. Aber der Hansli nimmt ds Muul voll. D’Pfaffe möcht er z’Dotzetewys z’totschla, und das lyt nid ganz i der Linie vom Achatius-Bund. Ja nu, dänkt der Ritter, mer wei ihm de das scho abgwane.
Aber jitz äbe, für was men eigetlech härecho isch: Der Herr Chaschper brichtet, wi si z’Venedig mit dem Chlous Alema zsämecho syge, är und der Scharnachthal, und fat a rüehme, wi dä e Meischter wärdi. Ds Kätherli lüpft syni Ougsdechle nid; aber es isch doch öppis wi ne rote Huuch über sys Gsicht gloffe. So dunkt’s emel der Ritter. Er hout wyter i glyche Hick. «Ja ja, dä wird jitz de de Bärner zeige, was Malen isch! Si wärden Ouge mache. Er sygi zwar ougeblicklech chrank, wil er sy Längizyti na de Bärner Töchtere nid heigi
      140 möge gmeischteren und dä Früehlig über e Gotthard gloffe sygi, in ere Jahreszyt, wo sünsch no kei Möntsch übere chömi.» Der Ritter luegt derby dem Kätherli under di sydigen Ougehaar. Das lachet und fragt: «Het dä keis Roß vermöge?»
Oha. — «Vermöge hätt er’s villicht wohl», seit der Herr Chaschper, «aber d’Roß stande dert änen o nid a de Häg. Und wi gseit, d’Geduld isch ihm usgange.»
«Was wott er eigetlech de hie?» fragt ds Gritli.
«Was er wott? — Das wärdet dr jitz de gseh. Wartet nume! Aber... wüsset Dr, Jumpfer Kätherli, vor allem andere bruucht er e Frou, ja, frylech e Frou, und wenn i mi nid trumpiere...»
«Hu! — Verheit’s nume, Ritter! Weiß scho, was chunnt. Ha’s wohl gmerkt — scho vor Jahre», fahrt ds Kätherli los. «Aber das söll er sech numen us em Chopf tue. Ihm han i nid gwartet. Meinet Dir, i well Lehrbueben und Gselle d’Hemli wäschen und ds Huus voll Farbchüblen und Gräbel ha? M’m. — Nei, wenn ghüratet sy mueß, so wott i ne Ritter und nid e Meischter, er ma so gschickt sy, als er will.»
Der Hansli leit sech hindere, lachet, wi nume so ne Metzger cha lache, und hout mit der Fuuscht uf e Tisch, daß der Wy i de Gleser ufsprützt. Der alt Früschig schüttlet der Chopf.
«I gloube, dir verstandet mi nid rächt», seit der Ritter, wo sech Müej git, sy Erger z’verstecke. «Es geit da um ne höcheri Meischterschaft.»
141 Aber di «höcheri Meischterschaft» sticht der alt Früschig i sy Schuehmachernase. Donnerhagel, dänkt er, Herr Ritter, bin i öppe nid o Meischter und nütdeschtminder Landvogt gsi, Großweibel und Lütiner? Er hout sech uf ds Chnöi und seit: «I tät Ech uf di höcheri Meischterschaft! Was isch das? — Hungerlyder. — Hüttigstags bruucht’s öppis anders.»
«Gäld bruucht’s», hilft ihm der Suhn, «und bim Male luegt nüt use. Hüttigstags darf nid der Schüüchbündtel mache, wär zu öppisem cho wott.»
No einisch probiert der Chaschper, z’erlütere, wi das e Sach sygi mit der Meischterschaft, — aber er merkt bald, ds Kätherli nimmt ihm d’Zuemuetung, e Meischtersfrou z’wärde, eifach übel. Er mueß es ufgä.
Das isch en erschte Tätsch uf en Achatius-Bund. Der Chaschper bhaltet ne für sich, er brächti’s nid über sech, dem Chlous öppis vo däm Bscheid z’verrate. — Chunnt Zyt, chunnt Rat, dänkt er. Und wo du der Chlous ändlech wider in e gattleche Schueh yne chönne het, isch es ds erschte gsi, daß er syr große Gönnerin a der Junkeregaß isch ga d’Ufwartung mache. Si het scho lang na-n-ihm gfragt, und es isch höchschti Zyt worde, nere ga z’danke für di guete Sache, wo si-n-ihm i d’Chrankestube gschickt het.
Der Wäg zur Frou Barbara het geng no a der Venture vorby gfüehrt, hütt sogar zwüsche der Venturen und dem Gilg düre, wo mitenand im
      142 Husgang dampet hei. Di beide hei scho mit ihrne Profosseblicke d’Stäge gsperrt, und d’Jumpfer Venture het bündig erklärt: «Es cha niemer zur Frou Schulthessi, es isch e Herr vo der Regierig by re.»
«So? — He nu, i cha ja nes anders Mal umecho.»
Der Niklous het no nid d’Hustüre hinder sech i ds Schloß zoge gha, so seit der Wächter im Wyberchittel: «So so, isch dä umen im Land? Das isch doch dä Stadtvagant, wo üsne geng alles Tüüners Dumms agä het. Dä wott doch d’Frou nume cho abättle.»
«Er het sech aber usegmacht», antwortet der Gilg, «hätt ne miseech bal nid umegkennt. Wenn i dänke, wi dä usgseh het, wo mer da di Jahr mit ihm uf Landshuet abe sy! Er isch fei chly e Bürschtel worde.»
«Bueß ta het er emel mit Schyn no nid.»
Und no stande si binenandere, so geit scho wider d’Hustüre. «Jitz het er, der Tüüfel söll’s näh, di Jungi erwütscht!» Mit dene Worte het sech d’Jumpfer Venture d’Stägen uuf verschloffe. Der Gilg isch i Chäller abe ghümpet, und di jungi Frou vo Müline het der Maler ohni Hindernis zu ihrer Schwigermuetter chönne füehre. Si isch i der Fänschternische gsässe, geng no schön und ufrächt, aber churzatmig und ufärbig, wi Lüt mit ufbruuchtem Härz sy, und ihri Ouge hei us neren unzuegängleche Tiefi gluegt. Der Niklous isch überno
      143 gsi und het’s nume schlächt chönne verstecke, trotzdäm der jung Ritter — das isch offebar der «Herr vo der Regierig» — ihm mit den Ouge winkt: «Tue nüt derglyche!»
Am beschte hilft ihm d’Frou Barbara sälber mit ihrer Freud über sys Heicho. «Wi guet, wi guet, daß du ume da bisch! — Gäll, i darf dir geng no du säge, junge Meischter? — Wohl wohl, Meischter! — Gib dr nid Müej, mer’s usz’rede! Wo isch jitz my Ritter? — Chumm dahäre, Chaschper! I wott ech binenand gseh, Ritter und Meischter.» Di beide müeße sech näbenenand stelle, und di alti Frou strahlet vor Freud ob dene schöne Manne. Lang luegt si se-n-a, ohni nes Wort z’säge. Ändlech seit si: «Du bisch lang furt gsi, Niklous. — Aber jitz chönnet dr ja wider zsämespanne. Gället, dir heit de gueti Fründschaft zsäme? — Wenn i ds Läbe hätt, i wetti geng di dritti im Bund sy. Nu, Chaschper, Ritter, du hesch dy Frou. Und du, Niklous, i gloube, du sygisch uf em guete Wäg zu dere, wo zu dir ghört. Und eui Froue wärde scho lehre begryffe, was ihri Ufgab a euch isch, gäll, Verena? Aber ig, i hätti euch halt no anders chönne diene. I darf rede, jitz, wo-n-i my dritte Ma i ds Grab gleit ha. I weiß, was eine z’trage het, wenn er’s ärnscht nimmt mit syne Pflichte. — Di beiden erschte sy uf halbem Wäg, ungsinnet us der Arbeit abgrüeft worde; aber der Herr von Erlach het ds Schwärschte müeßen erlyde, het müeßen under syne Hände gseh verrünne, was ihm ds Höchschte
      144 gsi isch. Nie würd i vergässe, wi-n-er der sälb Tag heicho isch, färn, wo-n-er mit dem Herr Wilhälm vo Diesbach i der Prediger-Chilche ds Wunder vo de bluetige Träne het sölle ga bezüge. Der Herr Wilhälm het chönne rede. Ihm het’s nid vil usgmacht, daß der Trug vo dene heilig gloubte Vätter a Tag cho isch. Aber mym Ma het es innerlech alles zerschlage. I han ihm’s grad agseh: das isch z’tief gange. Vo däm steit er nümmen uuf. E Wält het er gseh zsämebräche, d’Chilche gseh sech spalte. Er het’s niene meh chönnen ablade. Das het ne-n-erdrückt.»
D’Frou Barbara schwygt. Was dänkt si? Luegt si zrück i ihri große Jugedjahr? Luegt si i d’Zuekunft? D’Schwigertochter wott nere gä z’trinke, wil si äng het. Aber si wehrt ab.
«Furchtbar! — Furchtbar!» seit si ändlech. «Es isch so, der Ärdbode wankt. Nüt meh isch sicher. Dir wärdet furchtbari Zyten erläbe. Aber juscht drum, juscht drum ghöre Meischter und Ritter zsäme. — O, was chönnti das wärde! — D’Chilchen isch da, di chriegerischi Gwalt isch da, Chunscht und Wüsseschaft sy da, d’Frou isch da — ja, i weiß wohl, was i meine, wenn i säge: d’Frou isch da — ja, das alles isch euch zuegänglech, wenn dir zsämestandet. Machet, daß dr’s i d’Händ überchömet, dir beide, vowäge der Tüüfel isch o da. Wehret ech! — Heit ech zum Chorherr Haller. Das isch en ärnschte Ma.»
«Oh, i halt ech no mängs z’säge; aber i ha hütt
      145 d’Chraft nid. — Chömet de bald ume, gället? Dir beide!»
Der Niklous isch erschütteret heigange. — Hätt i se nid grad jitz am nötigschte? het er sech gfragt. — Was machen i, wenn si mer z’fähle chunnt?
 
 Kunstsammlung Basel
 Frau Kätherli, Niklaus Manuels Gattin
 
 Ds Wort muess Fleisch und Bluet übercho.
«Der Wase brönnt, der Wase brönnt! Was weit dr da mache? Wi meh me druuf hout und trappet, descht wyter gryft’s um sech.»
«E Grabe drum!»
«Wie? Wo?»
«Me wird der Lutherei niene meh Meischter. Het men eine zur Stadt use gheit, so schlüüffen ech drei anderi derfür us em Bode vüre.»
«Nid nahla gwinnt! U wenn di halbi Stadt müeßt Urfehd schwöre. Use mit ne!»
So tönt’s i eim Egge vom Rathuusplatz z’Bärn, wo vornähmi Herren im Gspräch sy mit de Handwärchsmeischter vo Metzgeren und Gärbere, währed im anderen Eggen anderi Ratsmanne dem Chorherr Haller und syne geischtleche Kollege, dem Herr Thomas Wyttebach und dem Herr Sebaschtian Meyer d’Hand schüttlen und säge: «Das hätti sech no gfählt. — Blybet nume fescht, mer stande zue-n-Ech!»
Und jitz git es z’rede, i de Zunftstuben und Wirtshüser, under de Loubeböge, a de Brünnen und hinder verriglete Türe. Was isch gscheh? Der Meischter Tremp wott’s dem Fründ Manuel
      343 schrybe; aber er isch no so im Gusel, daß er kei Satz z’standbringt. Er mueß es zerscht syr Frou erzelle, für e chly Luft z’übercho. «Ja, los nume! Das isch es Pfaffestückli! Der Venner Chrouchthaler isch derhinder, dä Cherzemacher! I chönnti o Gäld verdiene vo der Chilche; aber mir geit’s nid um das, üs geit’s um d’Wahrheit, mir...»
«Ja und du», underbricht ne d’Frou, «also im Rathuus syd dr gsässen und du?»
«Und du — me het grad gmerkt, daß der Tüüfel o umewäg isch, aber mir hein ihm ds Bei gstellt — ja, also, da lat der Chrouchthaler e längi Red los im Name vom Chlyne Rat. Es syge verwichen ihrere drei i ds Inselchloschter gangen und heigen e Nunne verfüehrt. Na der Stadtsatzig müeßt men alli drei ethoupte; weder der Chly Rat syg der Meinung, me chönnti Gnad für Rächt la ergah. Grad mit dem Scharfrichter dryfahre well me nid; aber uf Läbeszyt us der Stadt schwöre müeße si. — Mer hei enand agluegt. Da steckt öppis nid Luters derhinder, hei mer dänkt, etwedersch, es isch e Nunne verfüehrt worde, u de mueß Rächt Rächt blybe, oder es isch nid eso, wi si säge. Oder breicht’s öppe dä Chehr Häls i sydige Chrägen und guldige Chettene?
Da steit der Bärni Tillmen uuf und fragt: ‹Darf me villicht wüsse, wän das ageit?› Me het ne grad agseh, daß ne di Frag uchummlech isch. Der Chrouchthaler luegt verlägen uf di Herre vom Chlyne Rat. Da chunnt ihm der Schultheiß z’Hülf
      344 und seit — me het ihm agseh, daß es ne öppis choschtet: ‹Es sy drei geischtlechi Herre!› — Chasch dr dänke, wi das ygschlage het! ‹Ähä, ähä›, het’s i de Bänken ume gmacht. ‹Grind ab! — A Galge mit ne! U das no, gäb si-n-ech ertrunne sy!›
Jitz gsehn i, daß der Baschtian vom Stei u der Diesbach, der elter, u der Venner Willading u der Bütschelbach enand eso heiter aluege, wi wenn si ds guete Hälmli zoge hätte. Oha, dänken i, da chunnt öppis lätz! Aber gäb me nume Zyt gha het, sech z’überlege, wi me da sötti yhänke, hei si hurti hurti la abmehre, wär derfür sygi, daß di drei Verfüehrer müeßen Urfehd schwöre, u der groß Huuffe — giechtig, wi men afange gäge ds Pfaffepack isch — het uuf.
Aber me het no nid abzellt gha, springt der Tillme wider uuf, er well ja nüt dergäge ha; aber gäb me da so im Handumdräje drei Manne zur Stadt uus jagi, sötti me doch wüsse, wär si syge. Das heig me de no nid erläbt, daß eim ds Läben oder ds Burgerrächt mir nüt, dir nüt aberchennt wärdi, ohni daß me nume wüsst, wär er syg.
Da het’s du gfyschteret uf dene Ratsherregsühner. U wo me das merkt, brüelet’s scho us allne Bänke: ‹D’Näme, d’Näme! Wär isch’s?›
Der Schultheiß winkt ab, git dem Chrouchthaler es Zeiche, u dä seit: ‹Henu, ihr Herre, we dr’s wüsse weit: Di drei geischtleche Herre, wo im Inselchloschter sy ga Nunne verfüehre, sy der Chorherr Bärchtold Haller, der Herr Thomas
      345 Wyttebach u der Herr Sebaschtian Meyer. So, da heit dr’s! U jitz wüsset dr o, wora dr syd mit dene Luther-Pfaffe!›
En Ougeblick isch es still wi bir Wandlung. Es isch mir gwüß o grad gsi, ds Gwölb chöm abe; aber da schießt scho wider der Bärni Tillme zwäg: ‹Heit dr di Herre verhört?›
‹Es manglet’s nid›, antwortet ihm der Chrouchthaler, ‹ds Wort vo dene heilige Frouen isch üs gnue.›
‹So?› brüelet eine dry, ‹heiligi Froue? — Potz Donner! Sit wenn lost me z’Bärn uf Wybergschwätz u gönnt amene verrätschete Ma ds Wort nid? — Häre mit dene Verchlagte! Jitz wei mir lose, was si säge.›
U du isch es losgange. So han i’s no nie ghöre rurren im Rathuus. — Si hei müeße nahgä, u na nere halbe Stund sy di drei Herre da gstanden und hei Antwort gä. Da het me du erfahre, was gangen isch. Eini vo dene Nunne möchti halt hürate — me bhouptet, der Stiftspropscht vo Wattewyl well se — aber si trouet sech nid, und drum sy di drei mit der alte Frou Brüggler, das isch der Nunnen ihri Großmuetter, am Sankt Michelstag zum Ordesfescht i d’Insel gangen und hei se tröschtet, si wurd sech nid versündige, wenn si hürateti. Jitz channsch dr dänke! Di andere Nunne, wo o gärn eine hätten u vo niemerem begährt sy! — Frei offe hei di drei Herre vom Ehstand gredt. U dadruus hei du di Nunnen e Verfüehrung gmacht.
346 Uf dä Bricht hi het du richtig im Rathuus der Luft gchehrt. Der Venner Wygarte het ihm du der Rank zum Fride gwüßt. Di arme Nunne syge ja z’duure, het er gseit, me müeßi se-n-o begryffe, u di Chorherre sölle fürderhi uf em Chanzel blyben u ds Chloschter la Chloschter sy. Er hulf di Sach under e Tisch wüsche, u so hei mer erchennt. — Aber das het’s du dene Herre vom Chlyne Rat nid chönne, wo scho gmeint gha hei, si heige Hallere duß. Si hei gar grüüslech ufbegährt, jitz heig’s d’Lutherei z’Bärn gwunne.»
«Und wenn au!» seit d’Frou Tremp und lachet. «Rächt häscht, de Wase brännt, und si lösched e nümme!»
 
E wundervolle Herbschttag het im Aargou d’Wälder verguldet, blau und bescheiden isch d’Aare zwüsche de wyße Grienbänk düre grunne; da ryte zwee stattlechi Herre vo Schinznach gäge Brugg zue. Der Herr Chaschper vo Müline luegt weniger zueversichtlech als sünsch i d’Landschaft. «Offe gstande, Herr Sinner», seit er zu sym Begleiter, «i bi doch afange mängisch hie düre gritte — Herrjeh, wi mängisch scho ga Baden a d’Tagsatzung! — aber no nie bin i myr Sach so wenig sicher gsi wi hütt. Mit Manne cha me rede, da hout men uf öppis Feschts, und me gspürt grad, ob der Hieb sitzt; aber mit Froue! Da stoßet Dr zwölfmal i ds Lääre, gäb Dr e Bscheid überchömet, wo-n-Ech e Handhebi git.»
347 Der Herr Heinrich Sinner zeigt uf d’Habsburg, wo mutz über e rote Wald uus luegt: «Was hei ächt di Vögel dert?» Dem Herr Chaschper isch es glych, um was sech d’Chräje balge. «Eigetlech», fahrt er furt, «wär’s gschyder, me gieng grad über d’Rüüß überen und würdi dene Froue der Verchehr mit Zürich abschnyde. Wenn me dem Dryrede vom Zwingli chönnti wehre...! Meinet Dr nid o?»
Und wider überchunnt er kei Antwort. E längi, längi Wägstrecki schwyge si beidi. Und du fat der Ritter wider a, dasmal meh so zu sich sälber: «Es geit halt doch kurios zue i der Wält. Wär hätti das dänkt! I bsinne mi no so guet, wi das gsi isch, wo ds Agnes ga Chünigsfälde gfahren isch. Es het nid emal meh Träne gä, trotzdäm mir’s gruusam guet zsäme chönne hei. Es isch scho ganz wi ne Heiligi gsi, so ergriffe vo syr Ufgab. D’Muetter het is das gwüßt klar z’mache, daß ds Agnes jitz i ds Chloschter gangi, us der Wält use, wi nen Opfergab vo der Familie. Und i gstande’s gärn: Der Gedanke, daß eis vo üs für alli sech härgä heigi, het mir doch mängisch düreghulfe. Wi ne Bürgschaft. — Was wird de da druus, wenn ds Stift ufgeit? Isch es nid, wi wenn me di heiligen Opfer uf ds Land use würf und gschändteti? Es chunnt eim mängisch vor, der Tüüfel heigi freii Hand übercho, für alles Schöne, Heilige z’verderbe. Und mer hei z’Bärn niemer meh, wo imstand wäri, dene Froue vo der geischtleche Syte här d’Ougen ufz’tue.»
348 «Das isch nid üsi Sach», antwortet der Herr Sinner.
«Äbe nid. I troue mer’s o gar nid zue», fahrt der Ritter furt; «aber chömet de Froue mit Rächtsbegriffe!»
Und wider git’s es längs Schwyge, bis ändlech der Herr Sinner seit: «Und doch het es villicht no sys Guete, daß d’Froue mit ihrer wunderleche Liebeslogik es Gägegwicht mache gäge ds herte Rächt; sünsch chönnte mer am Änd nid emal underscheide zwüsche rächt und nid rächt.»
«Gäge ds herte Rächt? — Hm. Es chunnt mer mängisch vor, di wunderlechi Liebeslogik sygi schier weniger biegsam als ds Rächt.»
«Es het öppis.»
Dür ds Stedtli Brugg düre schwyge si wider. Als Amtsmanne vo Rät und Burger sitze si im Sattel. Es bruucht niemer z’ghöre, was si vo Rächt und Liebi dänke. Da chöme zwee, wo z’Chünigsfälde sölle der Wille vo der Obrigkeit ga kundtue. Meh bruuche di Brugger nid z’wüsse. Der Ritter vo Müline wärde si wohl afange kenne, und daß der ander der neu Guardian vom fürschtleche Stift Chünigsfälde sygi, wärde si bald errate.
Mi nimmt’s nume wunder, wi dä mit dene Froue wott z’Schlag cho, dänkt der Herr Chaschper.
Bald druuf ryte si i große Hof vom Chloschter, und si finde nüt z’chlage. Me merkt, daß me dert gwanet isch, großi Herre z’epfa, no größeri als d’Verträtter vo Rät und Burger. Und daß me se
      349 dä Underschid i nütem lat gspüre, tuet ne wohl. D’Frou Äbtissin und d’Priorin, dem Herr Chaschper sy Schwöschter, erwarte di Herren im Epfangssaal. Di beide Bärner legen ihri Papier uf e Tisch und wäre parat zum Rede; aber d’Äbtissin lat se gar nid derzue cho. Si git dem neue Guardian z’Dotzetewys Uskünft, wo me gar nid begährt, über d’Dachdeckerrächnung und über e Guschtistall, und lat nid lugg, bis e dienendi Schwöschter zum Ässe rüeft.
Da sitzt me jitz mit dene Frouen a mene Tisch voll gueti Sachen und überchunnt bald z’gspüre, daß das nid ungschickti Schüüchbündtle vo Nunne sy. Als Damen us vornähme Hüser wüsse si meischterhaft mit de Lüten umz’gah, o mit Ratsherren und Diplomate. Si hein e großi, yflußrychi Verwandtschaft hinder sech, und die mueß men im Oug bhalte, wenn me mit ne redt. D’Äbtissin weiß Bscheid, fragt na eint und andere gmeinsame Bekannten und emel o nam Herr Eberhard von Reischach. Dunkt’s der Herr Chaschper nume, oder het würklech derby ds Gsicht vo der hochwürdige Frou ne Schimmer übercho wi Alabaschter vor nere Lampe? Uf alli Fäll het si ne gueti Meinung vom Herr Eberhard.
Daß ds Begähre vom Stift Chünigsfälden um Öffnung vom Chloschter nid numen uf platonischen Argumänte fueßet, het me ja wohl gwüßt; aber jitz gluschtet’s der Herr Chaschper, da chly di gheime Fäden abz’decke, und er überleit, wi das az’stelle
      350 wäri. Ob däm vergißt er schier, uf d’Ouge vo syr Schwöschter z’achte, wo in aller züchtige Stilli mit dene vom schwygsame Guardian es dütlechs Gspräch füehre. Ouge, wo geng offe sy, sägen eim bald nüt meh; aber wenn’s eso under nidergschlagene Dechle vüreblitzet!
«Ja, jitz wär’s aber, gloub, Zyt, hochwürdigschti Frou, daß mer hinder üsi Gschäft gienge», seit du der Herr vo Müline, «meinet Dr nid o, Herr Guardian?»
Me isch wider i Epfangssaal übere, und dert hei du di Herren i wohlgsetzte Rede dargleit, daß der Rat vo Bärn nüt vo der Öffnung vom Stift Chünigsfälde welli wüsse; wenn aber di einti oder anderi vo dene Froue möcht usträtte, so well me ne’s nid verbiete; hingägen erwarti me de, daß ihres Gwüsse se vor Verirrung i ds Wältläbe bhüeti. Und jitz hei di Herre müeßen erfahre, daß es nid liecht isch, mit vollem Mage der Logik vo wältsüchtig wordene Chloschterfrouen über Heeg und Grabe nachez’ryte. Zletscht het weder di einti no di anderi Partei gwüßt, wär jitz eigetlech gwunne heigi, und di Herre hei bim Abschidnäh no nid vil binenandere gha, für dem Rat z’brichte. Wo der Herr Chaschper der Äbtissin sy Reveränz macht, dunkt’s ne, ihri Ouge lachen über ihn ewäg. So guet ihm’s d’Höflechkeit erloubt, schilet er zrück und gseht grad no, wi der sträng Herr Guardian der Frou Agnes e ganz unnötig ergäbene, unchlöschterlech länge Handkuß git und sogar di schmali wyßi Hand a sy Bruscht zieht. Es fählt
      351 nid vil, so sieg der Herr Chaschper: «Donner o, du hesch, gloub, z’vil Guldwändler erwütscht!» — Aber daß d’Priorin sech das lat la gfalle! Er wirft e Blick voll Erwartung uf d’Äbtissin und begryft nüt meh. Si luegt wohl höchufgreckt uf ihri Undergäbeni, aber vo heiliger Etrüschtung — kei Spur!
Der Guardian het schicklechi Gründ gnue, für z’Chünigsfälde z’blybe, der Herr Chaschper gar keini. Sy Schwöschter z’hüete, isch d’Sach vo der Äbtissi, und so blybt ihm gar nüt anders als im Heiryte hie und da der Chopf z’schüttle. Im nächschte Wägchrump luegt er no einisch zrück, und da leit sech’s z’mitts i der Pracht vo däm Herbschtabe wi ne fyschteri Wulken uf sys Gmüet. Wahrhaft fürschtlech steit di schöni Chilche da und ds Chloschter i sym Rychtum würdig dernäbe. Der Ritter wott sech nid zuegä, daß äbe juscht di Verbindung vo Wältglanz und Religion dem Stift heigi müeße zum Verderben usschla. Es wär alles rächt gsi, meint er; aber der Gifthuuch vo de Neuerer heigi ds Fleisch gweckt, und ds Fleisch verschüüchi der Geischt. — Was ihm vor nere Stund no i der liebeswürdige Gsellschaft vo dene Froue wi Guldglanz vorcho isch, erschynt ihm jitz im Wyterryte je länger descht meh als verfluechte Zouber. Wi sötte die, wo ihrem himmlische Brütigam nid chönne Wort halte, amene Ma i Fleisch und Bluet treu blybe! Und wenn’s bi denen yryßi, wo me für Heiligi g’achtet heig, was de no vo den andere z’erwarte sygi!
352 Mit dem bitterärnschte Vorsatz, alles dra z’wage, für dem Unheil z’wehre, isch der Herr Chaschper z’Bärn über d’Brügg yne gritte.
«Gäll du, du bisch nid so?» het er daheim syr Frou gseit, wo si-n-ihm i d’Arme gflogen isch. Si het no nid gwüßt, was er dermit wott säge, so isch er scho wider uf em Wäg i ds Rathuus, für der Schultheiß ga z’warne. Aber dä lost nume halb, er lat ne nid emal fertig rede. Me heig Wichtigers z’tüe, seit er. Es gangi wider um Mailand, der Chünig Franz höischi Mannschaft.
«Het er jitz zahlt?»
«Äbe nid! — Aber was wei mer anders mache? Mir hei alles Interesse dra, daß er Mailand wider überchunnt.»
«Kei Zwyfel.»
«I weiß, daß Dir’s o so alueget. Und drum tüet is der Gfalle! Rytet a Hof, Herr vo Müline! Er söll Gäld vüre mache, so chöme mer ihm z’Hülf.»
Kei liechten Uftrag; aber er het nie Umständ gmacht, wenn d’Stadt e Dienscht von ihm welle het. Und niemer under allne Große vo der Wält zieht ne meh a als der Chünig Franz. Dert läbt no der alt Rittersinn, wo z’Bärn so wenig meh gschetzt isch. Dert gilt er no, dert cha me ne wider uffrüsche. — Aber scho uf der Stägen usse fallt ihm dopplet schwär uf d’Seel: dem Chünig söll er wider Mannschaft verspräche! Das bedütet, daß wider e ganzi Zylete grad vo dene, wo am Alte hange, vo Bärn furt- und, wär weiß, nie meh umechöme. Wo söll
      353 das use? Wär’s nid besser, er chehrti um und gieng das dem Schultheiß no rächt ga vor Ouge füehre? — Versunne blybt er stah und zupft sech am Bart... Ach nei! Zuegseit isch zuegseit. — Und er gseht scho der Chünig vor sech.
A de verwunderete Blicke vo syr Frou vorby, isch er hinder em Schnyder, Sattler und Huefschmid här. Und du uuf und dervo.
 
 Kunstmuseum Bern
 Niklaus Manuel Deutsch
 Selbstportrait
 
Ja, uuf und dervo! Wenn me numen o vo däm ewäg chäm, was eim ds Härz bschwaaret! — Was geit underdesse z’Bärn? Wär wehrt de Schärmüüs, wo d’Chilchen undergrabe? Mit mene schwarze Verdacht isch der Herr Chaschper furtgritte. Es isch ja wahr, daß niemer z’Bärn sech am französische Hof so guet z’chehren und z’dräje weiß wi är; aber der Schultheiß vo Wattewyl hätti am Änd o no en andere Bott gfunde, wenn er hätti welle. Und verdächtig isch es doch, daß der Bricht über Chünigsfälde ne nid meh i Gusel bracht het. Sött es öppe scho so wyt sy, daß men üsereine ga Paris schickt, wi mir der Chlous Manuel ga Erlach gschickt hei?
Am Hof het sech’s der Herr vo Mülinen öppis la choschte, für sy Sach usz’richte; aber yghandlet het er nüt als di altbekannti französischi War: schöni Wort, keis Gäld und guldigi Versprächunge, wenn me dem Chünig Mailand zrück erobert. Für das hätti me, sträng gno, nid es Vierteli Haber bruuche z’verryte. Mit däm Bscheid het’s ihm nid
      354 so grüüslech hei pressiert. Uf der Zihlbrügg chunnt’s ne-n-a, en Abstächer ga Erlach übere z’mache. Er het Längizyti na mene guete Fründ. Aber... Gott weiß, was derby usechäm! Es chönnti hert uf hert gah und am Änd en alti Fründschaft choschte. Die wei mer lieber no spare. Und er rytet graduus, heizue. Uf der Frieswyl-Höchi chunnt ne ds Pressieren a. Es isch ihm, er müeß öpperem z’Hülf.
Ds Roß tropfet vo Schuum, wo-n-er bi Sunnenundergang a der Junkeregaß abstygt. Es het ne niemer erwartet. Undereinisch steit er i der Äßstuben und leit vo hinde der Frou d’Händ über d’Ouge. Blitzgschwind chehrt si sech, umhalset ne mit mene Freudeschrei und seit: «Di het o ne Heilige häregfüehrt!» Ganz vor em Ate sitzt si uf e nächschte Trog ab und zieht ne näbe sech.
«Was isch los?»
«Vil, vil isch los. I weiß mer gar nümme z’hälfe. Gottlob bisch ume da! Gib Rat! — Wenn du wüßtisch, wär Obdach ghöische het by-n-is!»
«Nämlech?»
«Ds Agnes, dy Schwöschter.»
Der Ritter findet kei Antwort.
«Ja, und warum es cho isch! Übermorn isch im Münschter d’Hochzyt vom Wilhälm vo Diesbach mit... weisch mit wäm? — Mit der Agathe vo Bostette.»
«Mit der Nunne vo Chünigsfälde?»
«Ja, und i gloube, ds halb Chloschter sygi da. Emel o d’Äbtissi.»
355 «Und öppe no der Reischach?»
«Dä isch o hie.»
«Und wär no meh? — Säg’s nume! Es erchlüpft mi nüt meh.»
«Ja, äbe. Der Sinner, der Guardian vo Chünigsfälde.»
«So? Han i wohl dänkt. — Und wär no?»
«Was weiß i? Aber säg, was söll i mache? — Das alles wott morn hie cho ässe!»
«Und du hesch...?»
«Schmähl nid! Was hätt i anders sölle! Der Eberhard isch cho d’Ufwartung mache.»
«Du hesch nid anders dörfe. Es isch Ritterpflicht. Aber i — i bi de nid derby. Das chan i nid. Alli di Ehbrächer!»
D’Frou vo Mülinen erchlüpft ob däm Usdruck.
«Was sy si anders, die wo di drusgloffene Gottesbrüt zu Ehwyber näme?»
Es lyses Gyre vo der Türe här stört ds Gspräch. Dert steit — i der Fyschteri chuum z’underscheide — d’Frou Agnes. Es isch, wi wenn ihres Marmorgsicht im Lääre schwäbti. Het si ds herten Urteil vo ihrem Brueder ghört? In es paar lutlose Schritte steit si vor ihm und seit mit menen überlägene Lachen i den Ouge: «Du bisch e stränge Richter! Du erchennsch uf schuldig, gäb du verhört hesch!»
«Agnes», antwortet er, «i urteile, wi üsi Muetter g’urteilt hätti. Hesch du die vergässe?»
«Üsi Muetter het in eren andere Zyt gläbt.
      356 Wenn eim aber es Liecht ufgeit, darf me’s nid zuedecke!»
«Es Glübd isch es Glübd, schyni druuf, was well. Hesch du di nid Gott verlobt?»
«I blybe’s. — Im Geischt und i der Wahrheit. Aber was Gott gschaffe het, söll na sym Wille läbe!»
«Agnes, bsinn di, gäb’s z’spät isch!»
«I bi freigsproche.»
«Vo wäm?»
«Vo mym Gwüsse.»
Mit däm geit d’Frou Agnes wider, wi si cho isch. Bi der Türe chehrt si sech no einisch um: «Gönnsch mir für hinecht no Obdach?»
«Bi myr Ritterehr!» fahrt er uuf. «En ehrbari Frou chlopfet bi mir nie vergäbes a.» Di beide Froue gspüre, daß er mit däm Wort e furchtbari Frag i d’Luft gschleuderet het, uf die niemer der Muet het, z’antworte.
«Dänk a d’Muetter!» rüeft er nere no einisch nache.
D’Frou vo Müline macht Liecht, für us der Qual vo der fyschtere Stilli usez’cho. Da lyt öppis uf em Tisch, dert, wo vori d’Frou Agnes sech dra glähnt het. D’Frou vo Müline het’s wohl gseh, daß ihri Schwägerin öppis häre gleit het.
«Was isch das?» fragt der Herr Chaschper. Si git ihm’s. Er luegt’s a, lat’s vo eier Hand i di anderi fallen und hänkt’s mit mene tiefe Süüfzer a d’Wand. Es isch das Rosechränzli us verdorrete
      357 Roßcheschtene, wo är, Chaschper, einisch dem Schwöschterli als Gvätterzüüg i d’Hand drückt het zum Zug i Gärbere-Grabe. Daß si’s als Adänke bhalten und o bruucht het zum Bätte für d’Muetter und für ihn, het er nie erfahre; aber — wär weiß? — doch villicht gspürt!
D’Frou vo Müline het ds morndrisch ihri Gescht allei epfange. Wo ihre Ma isch, het nid emal si sälber gwüßt. Verschideni Altgsinneti hei ne welle gseh ha, und alli hei gseit, er sygi gar nümme der Glych gsi wi albe, syni große graue Märmelouge, wo sünsch geng ds Heiteren us der Wält gspieglet heige, syge nume no eis großes Stuunen und Nidbegryffe gsi. Das sygi öppe nid zum Verwundere, wenn me zsämezelli, was alles i dene letschte Tage gange sygi. D’Äbtissi, d’Priorin und e Nunne vo Chünigsfälde, wo Herren us altgsinnete Hüser hürate, derzue d’Klara May us der Insel der Stiftspropscht vo Wattewyl! Drei Bärner Chorherre het men abgsetzt, wil si hürate. Me wehrt sech wohl, me het der Stadtdokter und Chronikschryber Anshälm us der Stadt vertribe, wil er d’Läschterwort vo syr Frou gäge di allersäligschti Jungfrou guetgheiße het. Me het ändlech der Meischter Tremp, das Chätzermuul, hinder Schloß und Rigel bracht, wil er im Münschter ne Predig mit Drybrüelen underbroche het. Aber mit allem däm isch ds Füür nid ustrappet worde. Me het’s geng wyter versprängt, und es het eine kei
      358 Chräje bruuche z’sy, für voruus z’gseh, daß es no zu Mord und Totschlag wärdi cho.
«Lueget, da heit dr’s!» hei a mene Morge d’Lüt gseit, wo bim Wasser-reiche vor em Brunnen uf em Chilchplatz Bluetspure gfunde hei. «Da isch öppis gange. Heit dr’s nid ghört, das Brüel di Nacht?»
«Ja, was isch de gsi?»
«He, dem Chorherr Haller hei si a ds Läbe welle!»
«Öppe doch, will’s Gott, nid!»
«Nei», seit en andere, «si hein ihm la agä, es syg einen am Stärbe, dert obe vor Barfüeßere. U du hei si-n-ihm, wo-n-er mit der Wägzehrung cho isch, hie gluußet und ne welle chneblen und uf Losane mit ihm, zum Bischof — ja, grad wi mit dem Heiland, wo si ne zum Hohprieschter gschleipft hei. Aber es isch nen uscho. D’Steimetze vo der Münschter-Bouhütte sy ne derhinger cho u hei se du hie versalbet.»
«So so? Geit das afe däwäg? — Dene wei mer de!»
«Schad, daß es ne nid graten isch!»
«Was? — He? — Wär het das gseit?»
«Ähä, du geisch! Du weisch, warum!»
Me ghört e Hustüre schletze, d’Lüt luege no, a welem Huus, und du tschalpet eis nam andere mit der volle Bränte dervo.
 
Am Fänschter vo ihrer Schlafstuben im Schloß z’Erlach steit d’Frou Kätherli. Der Wätterluft het
      359 nere der Fellade zuegschlagen und d’Chinder gweckt. I verrissene Legine fahre di graue Wulke gägen Ufgang und näme de lääre Räbbärge ds Liecht. D’Luft isch voll dürri Bletter, wenn nid grad e Rägeschwall se niderschlat, und dem See fahrt bald hiehi, bald derthi e Tschuder über ds glanzlos graue Gsicht. Strub Wätter. Und doch chunnt dert vo Eis här e Rüter gäge ds Stedtli zue. Uf eismal gryft sech d’Landvögti a ds Härz. — Das isch gwüß gwüß der Müline! Ihri Ouge hei se no nie troge. — No vor drei, vier Monete het si ne mängisch zueche gwünscht. Aber jitz! Jitz, wo’s bi ihre sälber gstillet het! Lang no het si sech gwehrt und het’s nid chönne verwinde, was di beide, der Chlous und ihre Brueder, nere-n-ata hei. Wäre d’Chinder nid gsi, Gott weiß, was si gmacht hätti. Und der Prieschter het nere nid Rat no Troscht gwüßt. Me müeß hiehi und derthi wallfahre, ganzi Rosechränz dürebätte, daß der Tüüfel vom Landvogt laj. Vo der Sünd wider e heilige Geischt hei si z’Sankt Johannse gredt und Gäld welle für Mässe z’läse. Alles hätt si dra gä um d’Gwüßheit, daß ihre Chlous der Rank zur Chilche wider findt. Aber wenn si heimlech isch ga läse, was er gschribe het, isch se-n-erscht rächt e Gruusen acho. Di furchtbarschten Achlage gäge d’Chilche, gäge Papscht, Bischöf, Prieschter, Mönchen und Nunne, alles i gschickte Värse, grobchörnig und uf ds Volk zuegschnitte. Wenn das nid no nes Gottesgricht uf
      360 ds Huus zieht! Nächt düre het si um ihre Ma briegget. Si het zrückdänkt, bis i di schönschte Tage vo ihrer junge Liebi, und je länger, descht weniger begriffe, warum das jitz eso het müeße cho. — Derzue het der Chlous z’zytewys verfallen usgseh und e chranke Glanz i den Ouge gha. Es hätti d’Frou nid verwunderet, wenn er a mene schöne Morge nümmen uuf möge hätti. Statt däm aber isch er vo Wuche zu Wuche syr Sach sicherer worde. Mängisch zwar het ihm d’Frou Kätherli no agspürt, daß es ne hert achunnt, Pänsel und Farbe z’vollem la yz’trochne; aber grad di mannhafti Art, wi-n-er jitz bi sym Etschluß bliben isch und geng wider gseit het: «Löjt mi mache, i bruuche kei andere Prieschter als mys Gwüsse, i förchte kei Bann und kei Bueß, Gott het mys Opfer agno», het nere gä z’dänke. Ärnscht gno het er’s eigetlech mit dem Läbe, so lang i ne kenne. Nie het er sech la undere bringe, nie sy bsundere Vorteil gsuecht. Es mueß doch öppis sy a sym Gloube. — So isch nah-ti-nah wider Rueh und Friden i ds Huus cho. Me het enand wider frei i d’Ouge gluegt und der Zuekunft afa troue.
Und jitz chunnt der Ritter! Dobe schrybt der Chlous und schmidet Pfyl um Pfyl. Isch’s jitz wider uus mit dem Fride? — Oder han i vor Angscht lätz gseh? Isch es en andere?
Still, Chinder! — Huefschlag i der Gaß. — Er isch’s! — Gott im Himmel! Wenn einisch no, so hilf mer jitz!
361 Si geit ufe, i d’Turmstube. «Chlous! — Der Herr Chaschper isch da.»
Der Landvogt leit d’Fäderen ab, luegt stober und überleit. «Er söll cho!» seit er. «Bring Wy und z’ässe!» D’Frou meint, er ruumi syni Schrybereie wäg. Nei, er strycht se glatt, leit es Linierhölzli drüber, daß ds Heft schön offe blybi, und wirft es Tütschi i ds Kaminfüür.
«Gschwind a ds Füür, Chaschper! Das isch schön, daß du bi settigem Wätter chunnsch. Muesch wyters?»
«Nei. Niemer als di suechen i — und dy Frou.»
Der Herr vo Müline het der Frou Kätherli ihri ganzi Seelenot ab em Gsicht gläsen und isch nere mit dem Grueß: «Frou Landvögti!» und mit mene höfische Handkuß usgwiche. Erchlüpft ob em schlächten Usgseh vo sym Jugedfründ, findt er nid grad ds Wort, wo-n-ihm passet hätti, und isch froh, daß me vo Wy und Wätter darf rede. Und der Luft chunnt ihm no z’Hülf mit mene Donnerhuuch dür ds wyte Chemi ab. Me mueß Muul und Nase verha, bis der Rouch wider sy Wäg gfunde het. Und du mueß me no d’Äschen ab em Wy schütte. Wyter hingäge wär beidne Manne ds drum-ume-rede lächerlech vorcho.
«Was mache si z’Bärn?»
«Nüt Guets», antwortet der Ritter. «Drum chumen i. So cha’s nid wyter gah, wenn nid Unglück über ds Land söll cho. Daß di ganzi Klerisei e neue Geischt nötig hätti, han i geng zuegä; aber
      362 me gseht jitz, wohin es füehrt, wenn men alles abemacht, bevor men öppis Neus a Platz z’setze het. D’Prieschterschaft het bald nüt meh z’säge. Me dischputiert scho drüber, ob d’Mäß no söll gläse wärde. D’Bychtstüehl blybe läär. Es Glöbnis gilt nüt meh. Chorherre hürate. Gottverlobti Froue hürate. Und was ds Böschten isch: Das alles gscheht im Name vo Geischt und Wahrheit. Channsch dr dänke, wi ds minder Volk sy Nutze druus zieht! Es isch niene kei Ehrbarkeit und kei Verlaß meh. Jede Lump meint, er dörfi sys dräckig Muul a synen Oberen abputze. Es geit erger als je. Wär dänkt no a Totetanz! Lasset uns fressen und saufen! Morn sy mer tot! Und seisch nen öppis vo Gricht und ewiger Verdammnis, so lache si dr i ds Gsicht. — Alles im Geischt und i der Wahrheit. Lugi über Lugi. Geischt brüelet me, für dem Fleisch Luft z’mache.»
«Das isch nid erscht vo hütt. Wenn du mit mene neuen Alouf wottsch warte, bis me sech jede verdorbene Gluscht abgwanet het, so chunnsch nie zum Sprung», het ihm der Niklous etgäge.
«Da masch du rächt ha, aber gib zue: so hei mer’s nid gmeint, du und i, wo mer i üsne junge Jahre der Achatius-Bund gschlosse hei. Und wenn my Muetter no läbti... du weisch, was si würd säge.»
«Ja, das chan i mir dänke.»
«He nu, was mir zu ihrne Läbzyte hei welle, dunkt’s mi, sötti hütt o no rächt sy. Oder nid? —
      363 Also guet! Wei mer nid hütt wider zsämespanne, wi dennzumal? Jitz wäre mer ryf. Was hütt fählt, isch e Füehrer, wo nes Gwüsse het und nid na linggs oder rächts schilet. — Hesch du keis Vertroue meh zu mir? Bisch mer nümme Fründ? Oder hesch öppe gar der Glouben a das verlore, wo üs i der Zyt vo der Unverdorbeheit no ds Höchschte gsi isch?»
«Uf mi channsch zelle, solang i z’läbe ha», seit der Niklous, «aber vor allem mueß jitz der Wahrheit zum Sig verhulfe sy, choschti’s, was es will! — Der Wahrheit han i mys Läbe zum Opfer bracht. Und derby söll’s blybe. — Du luegsch verwunderet. Wart nume, du wirsch es de scho no begryffe. Du weisch doch, daß Male mys Läbe gsi isch, my Freud, mys Alles? — Nu also. I ha’s g’opferet, für der Wahrheit Wäg z’mache.»
«Der Wahrheit Wäg mache?»
«Ja», fahrt der Niklous furt. Er steit uuf und zeigt dem Ritter ds Manuskript vo syr wüetige Spottschrift uf d’Geischtlechkeit und ds verdorbene Chloschterläbe.
Der Herr Chaschper list d’Überschrift: «Barbali» und bletteret e chly drinne. Du git er ds Buech dem Niklous ume, wi wenn es ihm würdi d’Finger verbrönne. «Daß du so öppis channsch verantworte! Gruuset’s dir de nid mängisch im Gedanke, daß du einisch vor Gott muesch Rächeschaft ablegen über jede Fäderstrich? I begryffe di nid! Wenn du Heiligi gmalet hesch und d’Lüt hei di lätz
      364 verstande, so isch es nid dy Schuld; das da hingäge, das isch nid lätz z’verstah, da weiß me, was d’meinsch. Aber das wett i nid müeße verantworte. Muet hesch, das mueß me dr la; aber mir gruuset’s ab däm Muet.»
«Da mach der nid Sorge! Wenn i uf em lätze Wäg bi, so cha mi Gott vom Roß gheie, so guet wi der Saulus. Und bis das gscheht, fahren i furt, der Klerisei der Spiegel vorz’ha. Das mueß sy. Lue, di Froue vo Chünigsfälde, die hei’s gmerkt. Frouenouge verstande der Spiegel bsunders guet. Gäll, Kätherli? — Si hei ihren Irrtum ygseh. Drum flieh si us em Chloschter, und si hei rächt. Wär sech gäge d’Erchenntnis wehrt, gschändtet e Gottesgab.»
«Si hei i lätze Spiegel gluegt», git ihm der Herr Chaschper ume. «Hätte si keine gha, so hätte si ds schöne Fleisch nid gseh. Si wüsse nid, was nen im Laiestand wartet.»
«Ehrlechi Laie sy besser als wildi Tier i der Chutte. Prieschter und Möntsch sy äbe nid z’scheide. Gott wott keini verchleidete Trabante, keini Chleidergstell, er wott läbigi Möntsche, wo sy Wille tüe.»
«Hei si dä öppen im Chloschter nid chönne tue, wo si Tag und Nacht vor Gott gstande sy?»
«Gottes Herrlichkeit isch vorussen o. Si het nid Platz im Schnäggehuus. Sowyt Gott ds Himmelszält vo syr Liebi spannet, heißt alles Land Rych Gottes. — Mir sy sicher nid uf em lätze Trom.
      365 Lue, wider d’Wahrheit chan i eifach nid. Chumm du zu üs übere! Bring o dys Opfer! Du hesch bis jitz für ne verlorni Sach gfochte. Du gloubsch an es Fantom. Wenn der Geischt usbricht, wirft er dir das alles um. Er wäjt, wo-n-er wott, und d’Gluet, wo-n-er suecht, isch da, im Volk. Chumm übere, zu üs, so wirsch Schultheiß, und i will dir Chnächt sy und nid vo der wyche!»
Uf das hi blybt’s e Zytlang still. Me ghört nume der Sturm im Chemi, wo mängisch ds Füür i d’Stuben use jagt und’s de wider höch vor der rueßige Wand ufe ryßt.
Mit fyschterer Stirne seit der Herr Chaschper: «Jitz weiß i, daß es zum Bluetvergieße chunnt. Mir hei beidi üsi Lüt hinder is. I bi Ritter, und i briche mys Glübd nid. Und du bisch im Bann von eren andere Chraft.»
«Ja, das bin i, und si wird der Sig dervo trage.»
«So wäre mer de usenand?»
«Du blybsch mir, was du mir geng gsi bisch, my Fründ.»
«Und als Fründe müeße mir üsi Däge chrüze? — Wi söll das wärde?»
Der Niklous bsinnt sech nid lang. «Es geit nid um üs», seit er, «es geit um d’Wahrheit. Wär zur Wahrheit steit, wird frei.»
«Vo was?»
«Vo sich sälber.»
«Wi meinsch du das? Da chumen i nid nache. I gibe nid nah.»
366 «Und i cha o nümme nahgä, i ghöre nümme mir sälber.»
«Und bisch doch frei?»
Si merke beidi, daß si geng wyter usenandere chöme, und schwyge. Na langem Brüete steit der Herr Chaschper uuf und seit: «I cha’s eifach nid gloube, daß mir enand nümme sötte verstah!» Er nimmt sys Glas, wott mit dem Niklous astoßen und dänkt: springt’s ächt? — Der Niklous tuet ihm Bscheid, ganz hübscheli und du chreftiger. Es springt keis Glas, und si luege sech tief i d’Ouge. Und der Niklous seit: «Es isch i Gottes Namen e neui Zyt. Da chönne mir nüt derfür.»
«Nei», antwortet der Ritter, «aber es git Sache, wi d’Treui und d’Fründschaft, und ohni die cha’s kei Zyt mache.»
«Gäb’s Gott, daß di neui Zyt us neren alte Fründschaft o no öppis z’mache weiß!» fallt ne d’Frou Kätherli i ds Wort. Dankbar stoße si mit nere-n-a. Und du nimmt der Ritter sy Mantel, wo vor em Füür usgspreitet lyt.
«Er isch no nid troche», seit d’Landvögti, «blybet doch bis morn!»
Der Herr vo Müline schüttlet der Chopf und seit: «Es isch besser, i blybi nid, bis er trochen isch», und hänkt ne-n-um.
«Macht’s dr öppen angscht, du chönntisch bis dahi Sinn ändere?» fragt mit mene guetmüetige Spott der Niklous. Der Herr Chaschper aber luegt
      367 truurig i sys verfallene Gsicht und seit: «Doleo super te, frater mi Jonatha.»
 . . . . . .
Me ghört scho längschtes nüt meh vom Huefschlag, und i däm trüeben Aben isch änet dem Stedtli o nüt meh z’underscheide, wo d’Frou Kätherli zu sich sälber seit: «Er isch villicht ga Sankt Johannsen übere.» Langsam geit si ihrne Hussorge nache. Was si so gförchtet het, isch nid cho. Ihre Ma isch fescht bi syr Meinung blibe, und si seit sech no einisch meh, es müeß doch e großi Sach sy um sy Gloube, daß er ihm sogar e settigi Fründschaft opferi.
Oder isch es am Änd doch anders? Jitz geit si — es isch scho stockfyschter dusse — zum drittemal i d’Turmstuben ufe. Und geng no sitzt der Niklous, der Chopf i d’Händ gstützt, grediübere vom Kamin und git uf kei Frag Antwort. Dasmal erratet si nid, was ne so nachenimmt, es isch öppis, wo si gmeint het, er sygi ganz drüber ewäg.
Isch es ds Bild gsi vo der ritterleche Gstalt vo sym Fründ, wi-n-er da so im Schyn vom Füür gstanden isch, oder was sünsch? Mit der Gwalt von ere Rieseschlange het ne e chünschtlerischi Idee umchlammeret. Er gseht es herrlechs Farbespil. Das — das mueß i male, das müeßti öppis Wunderbars wärde. Vor allem es Farbespil, und de mueß me däm Forme sueche. So — ja — so gäb’s de
      368 öppis. Es ryßt ne zum Tisch; aber er sitzt wi agnaglet. Am Morge de! — Ja, sobald’s taget...
Erscht um Mitternacht trouet sech d’Frou Kätherli an ihn zueche: «Chlous, plaget’s di?»
Da springt er uuf: «Plage? — Was sött mi plage? — Es mueß g’opferet blybe, und wenn’s mer ds Läbe choschteti!»
 
E dumpfe Winter isch langsam verstriche. Gangen isch z’Bärn nid vil. Me het sech gägesytig ufpasset und bald — ohni daß men es Zeichen a d’Loubepfyler gmacht hätti — gwüßt, weli Hüser na guet katholisch, weli vom neue Geischt dürlüftet sy. Änds Horner isch es undereinisch läbig worde. Was isch? Was git’s? — Heit dr scho ghört — vo Pavia? — E furchtbari Schlacht, e Niderlag! No erger als a der Biccocca. — Der Chünig Franz gfange! Füftuused Schwyzer tot! Der Hans vo Diesbach tot! Vo mene ganze Huuffe Bärner weiß me nid, wo si hicho sy. Wuchelang het me sech mit Grücht müeße zfride gä. Läbt dä und dä no? Isch er tot, verschleipft? Verhungeret er in ere Chefi? So het me sech i mängem, mängem Huus gfragt.
Ändlech syn ere heicho, Versprängti, wo irgedwo hei chönnen ertrünne. Da chlopfet ei Tag e junge Bursch vo Fryburg a d’Müline-Hustüre, der Fäldhoupme Früschig schick ne, der Ritter söll übere cho, i ds Fryburgbiet, er heig ihm öppis usz’richte vom Chünig Franz.
369 Der Herr Chaschper fragt nid lang, wohi. Er lat la sattlen und sitzt no am glychen Abe mit dem Hansli Früschig bi nere Channe Ryfwy im «Adler» z’Fryburg. Der Hansli cha nid rüejig erzelle, eis um ds andere. Sy Bricht isch es Gstürm, wi di gräßlechi Schlacht sälber eis gsi isch, es Dürenand vo Heldetate, vo Fluechen über Verrat, vo im-Stich-gla-sy. Kei Möntsch chönnti sech es klars Bild druus mache. Er spannet der Herr Chaschper uf d’Marter mit sym Abspringe vo däm, was er juscht wüsse möchti. Mit «und du, und du, und du?» müpft ne der Ritter vorwärts.
«Also das mächtige rote Schloß vor der Stadt usse... Isch das Mirabello gsi?»
«Ja. Z’mitts i mene große Luschtgarten und drum ume Muuren und Grebe. Und da drinne der Chünig mit syr ganze Ritterschaft. Grad wi äxtra gmacht, für d’Ritterschaft drinne z’verloche für alli Zyte. E Paradiesgarte. Und my Seel under jedem Boum e Graf oder e Herzog am Verände. Der ganz französisch Adel isch hinder de Muuren a Hüüffe gläge. — Ha doch mänge dervo gkennt! Item, mir also dert yne, wüsset Dr, vo der lingge Syte. Mer hei zerscht nid welle, hei wohl gseh, daß es e Fallen isch. Aber der Diesbach het under den Ouge vom Chüng welle sy Sach gmacht ha. — Hö. Under den Ouge! I däm Ougeblick isch der Chüng scho under em Roß gsi. Di Landschnächte hein ihm scho di wyße Fäderen ab em Hälm gstrupft. Aber wolle, si hei se wider müeße la gah! Vüre gschrisse,
      370 under em Roß vüre! Aber das het da ghouen u gstochen um ne-n-ume, i hätt Ech my Seel nümmen e Batze meh gä für ds Läbe vom Chüng. Aber er isch wider uf d’Füeß cho. Was wyter gangen isch, weiß i nid. Wenn me sälber es halbs Dotzen a der Gurgle het, mueß eine für sich luege. Stärns-Hagelsdonnerwätter! U z’ringsetum het es, sowyt me gseh u ghört het, no gchrooset u donneret, u hinder is isch Bitz für Bitz vom Schloß abe gheit. — Üses Gschütz isch is numen im Wäg gstande, me het nüt chönne mache dermit, wil der Chüng dervor düre mit der Rüterei agriffe het. Das isch üses Unglück gsi.
Item, uf eismal hei si zum Rückzug blaaset. Mer sy no lang nid drüber cho, wäm’s gilt, hei’s eifach nid chönne gloube. Me het o nümme gwüßt, wär befihlt. Der Diesbach — ja bhüet is Gott! — Chuum i däm Garten inne, het er eine gha, z’mitts dür d’Bruscht. — Hätt er is nume glost, mer wäre ne de ussenum i d’Syte; aber das het nid sölle sy!»
«Und du?»
«Ja, und du! — Zum Rückzug blaasen isch bald. Aber wo weit dr use? Ds Schloßtor isch e Schutthuuffe gsi und z’ringsetum der Sumpfgraben und derhinder di Cheiserleche, sowyt me gseh het, nüt als Yse. Was isch da no gsi z’mache? Der Chüng het no nüt welle müsse vo Ergä; aber si hein ihm’s abzwängt, syni eigete Lüt. Und du isch’s uus gsi. — Gfange.
Donner, Donner! Isch das e
      371 Schlacht gsi, e verfluechti; aber i wett nid, daß i se nid düregmacht hätti! ’s isch notti di schönschti, wo-n-i erläbt ha. So isch no nie gfochte worde wi i däm Park, so nobel. Wi nes Turnier im Große.»
«Und du, was isch du mit dem Chünig gange?»
«Abgfüehrt mit dem ganzen Ahang. Und i bi mit. Ha dänkt, sövel mängisch, wi-n-i mit ihm im Fäld bi gsi, lan i nid hurti von ihm. Und du sy si mit is derdüruus, über d’Bärge, gägem Meer zue. Dert unde hei si-n-is du no einisch erläse, und du bin i halt usgschoubet worde. Svizzero? Furt! Hei! Aber da het mi der Chüng no gseh und zueche grüeft. ‹Eh, Frisching! A11ez! Racontez au chevalier de Muline ce que vous avez vu à Pavie!› — Hei het er la brichte: ‹Tout est perdu sauf l’honneur.›»
«Das isch der Chünig Franz!» seit der Herr Chaschper. «Und du, was hei si du mit ihm gmacht?»
«I bi nen etwütscht, i d’Bärgen ufe. Und vo dert han i gseh, daß si mit ihm in es Schloß sy, ne vierschrötige Tutsch z’üsserischt uf nere höche Flueh, dert am Wasser. Lerici heißt’s... Ja, dert sitzt er jitz und cha am Fänschter i di blaui Ewigkeit use troumen und lose, wi’s dunde, a der Flueh, Tag und Nacht ruuschet. — Hinder däm Ma isch e Wält undergange. — Für üs o.»
«Ja, für üs o», seit der Herr Chaschper.
No vil, vil het der Houpme Früschig gwüßt z’erzelle. Geng wider vo vornen a, dür di ganzi Schlacht use. Und wenn der Herr Chaschper alli di große Näme vo Gfallene zsämegrächnet het, so isch
      372 es ihm vorcho, im Park vo Mirabello ligi ds ganz Rittertum begrabe. Das und der Chünig Franz im Kastell vo Lerici...! Wi het doch der Chlous Manuel im Herbscht gseit? «Du hesch für ne verloreni Sach gfochte.» Aber es blybt derby: ohni d’Treui cha’s kei Zyt mache.
So truurig und so trotzig, wi am andere Morge, isch der Ritter vo Müline no nie ga Bärn hei gritte. Und doch isch ds ganze Land i eier Früehligsherrlechkeit um ne-n-ume gläge.
 * * *
Grad exakt, wi si’s bruucht hei, isch am Sankt Mauriziustag ds Wätter gsi. Ihreren es Dotze, di meischte vo Bärn här, hei sech mit dem Niklous Manuel uf em Frieswyl-Hubel troffe, vor em Kruzifix, wo d’Mönche vo Frienischbärg vor vilne Jahren uf der Paßhöchi hei ufgrichtet gha. Wi si’s gwanet gsi sy, het e jede vor däm verwitterete Heilandsbild ds Chnöi bogen und d’Chappen abgno. Ob der Landvogt vo Erlach das o gmacht het? — Er isch zerscht uf em Platz gsi, und drum het’s niemer gseh. Scho lang isch er da gstande, am Waldsoum, und het über ds Näbelmeer ewäg gstuunet, wo, vo der Morgesunne rot aghuuchet, alles bis a d’Schneebärge zuedeckt het. Dert, uf de fyschterblaue Hörner, het’s i rosige Schyn yne zwitzeret, wi wenn sech Stärnen uf de Gletscher versuumt hätte. Über allem e blaue Himmel — und e Stilli, nüt als der eiget Ate het me ghört.
Sobald di Manne binenandere gsi sy, hei si
      373 eine, wo vo de Chriegszüge här gwüßt het, was e Schildwacht söll, zwüsche d’Tannen yne gstellt und sy nes paar Schybeschüß wyt weschtwärts i Waldsoum ga sitze. «Heit nid Chummer», het der Wächter zum Landvogt gseit, «i kenne Hirsiger.» — «Wär isch der Hirsiger?» — «He, der Abt vo Frienischbärg! Da chönnt is e Spion i ds Holz schicke.» — «Und wenn o?» — «Nei, es sött nid z’früech uscho.» — «Was heit dr da für einen uf d’Wacht gstellt?» — «Ganz e scharfe. Uf dä cha me sech verla.»
Einisch gsädlet, het me dem Niklous Manuel afa Bricht gä. Syni Büechli gange wi früschi Weggli und das nid nume z’Bärn. Me schryßi sech drum. Si blaasen i ds Fuür, daß es himmelhöch ufläderi.
«Da han i de öppis Neus. Chönnet’s grad mitnäh ga Bärn und la drucke.»
«Zeiget!»
«Ein Lied in Schilers Hofton, Meistergsang, inhaltend ein Gespräch zweier Puren, da der ein dem Eggen und Faber, als sie die Badenfahrt usgerichtet und wieder heimfuhrend, schenken, aber dem andren nit gesellig syn wolt.»
«Zeig! Zeig!»
Si ryße’s enand us de Händ, und eine list:
 «Indem do kam von Bern der Bär, der was großmechtig, feißt und schwer, ouch kreftig, stark und fresen; sie griffend beid einandren an:
374 Egg wollt die Meß ein Opfer han, bracht fürher alt römisch Hefen, darus da zoch er mancherlei des alten Papistenplunders... Der Bär wollt heilige Gschrift drum han und Eggen Geschwätz nüt gelten lan.»
Ds Büechli wanderet vo Hand zu Hand. Bald hie, bald dert chlepft e flachi Hand uf mene runde Chnöi. Me lachet, und eine spöit vor Yfer j wytem Bogen i ds Miesch. «Ja», seit er, «das isch wider e Trääf! Das zündtet. Aber uf em Land ume, wo schier niemer cha läse, mueß öppis anders gah. Si hange wi Harz am Alte. Dert het’s üser Sach bös gschadt, daß di Katholische z’Baden obenuus gschwunge hei. Di Herre vom Chlyne Rat wüsse, daß si ds Landvolk no hinder sech hei.»
«Äbe», fahrt der Meischter Tremp furt, «sünsch hätte si sech nid trouet, der Haller zum Mäßläse z’zwinge.»
«Was?» fragt der Niklous. «Und er het nahgä?»
«D’Mehrheit isch derfür gsi.»
«Aber der Haller isch nid gwiche», seit der Schnydermeischter, «er het ds Prieschteramt nidergleit.»
«Bravo! Das isch üse Haller, üse Ma!»
«Und mir sy nid fuul blibe. Mir hei ne handchehrum zum Prediger gwählt.»
«So isch’s rächt. — Gseht dr? Si bringe’s nid um!»
«Aber wyter jitz! Mir müeßen is rüehre, mir...»
375 «Still! — Loset! — Was isch das?»
«Roß! Rüter!»
Scho springen ihreren es paar uuf und schlyche vor e Wald use.
«Lueget! Dert äne!»
«Heit ech abe! Hindere! — Oder dert i Grabe!»
«I will e Narr heiße, wenn das nid der Mülinen isch!»
Da springt der Niklous uuf und güggelet hinder mene Tannestamm vüre. Es blybt muusstill, bis der Roßtrapp über d’Paßhöchi isch und änen aben im Tannesuusen ertrinkt.
Der Venner Im Hag lachet und seit: «Mir hei nid dra dänkt, daß der heilig Maurizius e guete Gleitsherr isch für d’Ritter.»
«Mir wei ihm das gönne», meint der Niklous. «Wohi isch er jitz scho wider underwägs?»
«He wohi anders! Zum Chüng, zum Franz, ga nöte. U was bringt er ume? — Gueti Wort!»
«Lugene», donneret der Peter Stürler. «Me het’s wider gseh. Anderi müeße’s o erfahre, nid nume mir. Wo si ne vo Lerici ga Madrid gschleipft hei, het er ne bi syr Ritterehr — jawolle, bi syr Ritterehr — gschwore, er gäbi Burgund wider use. Und chuum hei si ne dadruufhi la loufe, seit er, är wetti scho halte, was er gschwore heig, aber syni Franzose gäbe’s nid zue. So sy si — so sy si!»
«Es isch schad», seit der Niklous, «daß er sech für settig Sache mueß z’schande ryte, der Müline, er wär e ganze Ma, er gäb e Schultheiß, wi kei zwöite.»
376 «Der Donner ja», git der Bärni Tillme zue, wo im Meien als Gleitsma mit dem Berchtold Haller a der Badener Dischputation gsi isch. «Hättet dir ne gseh, z’Bade! Bim großen Ufzug isch er als erschte hinder em Bischof vo Konstanz cho, und i chan ech säge: mir hein is dörfe meine! So isch kei andere Stand verträtte gsi. — Wi ne Herzog, ja, myseel, wi am Totetanz! Dir heit ne vo der rächte Syte gseh, Herr Landvogt. — Aber äbe! Hert hinder em Bischof! Und was mir Evangelischi von ihm z’erwarte hätte, wenn er uf e Schultheiße-Stuehl chäm...?»
«Potz Marter, nei, Manne!» hänkt der Meischter Tremp y. «Ds Erschten und Wichtigschte, wo mir jitze z’tüe hei, isch ds Usruume vom Chlyne Rat. Dir gseht’s ja: solang mir numen im Große Rat ds Mehr hei, chöme mer nid vorwärts. Si chönnen is alles verha.»
«Ja, ja, ja, so isch es», tönt’s vo allne Syte.
«Wi weit dir das mache?» fragt der Landvogt vo Erlach. «Solang d’Venner und d’Sächszähner der Chly Rat wähle, bringet dir das nid z’stand.»
«Äbe nid», git der Meischter Tremp zue. «Drum mueß das g’änderet sy. Mir, der Groß Rat, wei der Chly wähle, u das zwänge mer. Das grad zerscht.»
Der Niklous schwygt. Er dänkt, mit däm heige si sy Fründ no einisch nid dusse, er heigi vil z’vil Ahang im Große Rat. So syg’s de doch no nid, daß me settigi Verdienscht und settigi Fähigkeit
      377 eifach chönnti lougne. Er schüttlet der Chopf, und syni Fründe merke, daß ihm di Sach nid gfallt.
«Gäbet zue», seit der Töni Noll zum Landvogt, «solang der Chly Rat nid uf üser Syten isch, wird z’Bärn nüt us der Gloubeserneuerung.»
«Es git villicht no en andere Wäg.»
«Dä möcht i o kenne!» überchunnt er zur Antwort. «Etweder, mir mache’s i der Ratsstube, oder de gange mer de no handtlecher derhinder; aber usgruumt mueß sy, und de tüe mer de Lüt dry, wi mir se bruuche, allne vora Euch, Herr Landvogt!»
Da schießt der Niklous zwäg: «Nüt! Vo däm wott i nüt wüsse! I ghöre nid dert dry.»
Es Glächter vom ganze Kreis antwortet ihm: «Wär de, wenn nid Dir?» ghört me druus use.
«Es isch mer ärnscht, Manne!»
«Üs o!»
«Dir wäret e chummleche», seit der Im Hag, «da so us der sichere Landvogteistuben usen Öl i ds Füür schütte, und de, wenn’s gilt, ga Bärn ynez’cho und sy Ma z’stelle, da sötte de hurti anderi zueche!»
«Machet, was dr weit!» antwortet er, «aber es mueß mit rächte Dinge zuegah.» Mit däm geit der Niklous dem Waldsoum nah gäge Paß zue.
«Söll es o», ghört er no hinder sech säge, «söll es o. I weiß de scho ne Rank!» Es isch ihm, das sygi d’Stimm vom Tillme. Er het wohl gmerkt, i där Kuppele Mannen isch e Wille. Und wenn ihreren es Dotze ds Glyche wei, so lüpfe si di
      378 schwärschti Türen us den Angle. Halb freut ne di chreftigi Etschlosseheit; aber der Müline! — Mueß es sy? Mueß i der bescht Fründ o no opfere? Das wott ihm nid yne. Nei, das hingäge nid... Aber es heißt nid vergäbe: «Wer nicht hasset um meinetwillen Vater und Mutter...» Mueß das sy? — Ja, mueß er sech zuegä, d’Wahrheit forderet ds Letschte. Schritt für Schritt sicher vorwärts. Da isch e Sterkeren am Wärk als weichmüetigi Möntsche. I gseh ja scho, i mueß sälber o no dra gloube, mueß sälber uf en Altar, sünsch isch es nüt. Wenn halt eine sym Volk zum Höchschte möchti verhälfe, darf er nümmen a sich dänke. Ds Läbe für d’Schaf, das isch Hirtepflicht und Hirtelos. Mit däm macht me d’Fähler vom lätzen Yfer ume guet. Üses wahre Läben isch ja änefür.
Währed er eso dänkt, luegt ne-n-undereinisch ds Heilandsbild vom Kruzifix aben a.
Der Näbel isch underdesse verfloge, und ds Bärnerland luegt der Niklous vo unden ufen a, stumm und still und doch mit mene heiße Begähre.
Hinder ihm lyt zwüsche de Tanne der zueverläßig Wächter und schlaft wi nes Murmeli. Er schlaft, bis d’Stimme vo dene Manne neecher chöme, wo usgmacht hei, si laje nid lugg, der Totetanz-Maler müeß i Chlyne Rat. Und wider wehrt er ab, si wüsse nid, was si-n-ihm da zuemuete. Aber i allem andere sy si eis, und ihre Handschlag isch wi nes Glöbnis a ds Bärnervolk.
 
379 Am Tag na der Ämterbsatzung steit d’Frou vo Mülinen a der Brüschtung vo ihrer Terrassen a der Junkeregaß und rüeft i undere Garten abe: «Was söll das gä?» Und e Mannsstimm antwortet: «Der Herr vo Müline het’s befole!»
«Was het er befole?»
«Dä Boum umz’houe. Hütt no.»
«E settige Boum? Über und über voll Blueschtchnöpf? — Dä Boum blybt stah!»
«Wenn d’Frou vo Müline derfür wott guetstah...»
Achs, Saagi und Seili blybe lige. D’Frou vo Müline bricht es Eschtli voll Blueschtchnöpf us der Chrone vo ihrem Channebireboum und geit dermit ufe. Vor der Stubestüre vo ihrem Ma wott nere schier ds Härz us de Fuege; aber si geit ynen und streckt ihm das Eschtli dar. Er het zum Fänschter uus gluegt, gseh, was da unde gangen isch und sech uwirsch gäge sy Frou gchehrt.
«Er mueß abe!» seit er sträng. «I wott ne nümme gseh. Über dä Boum isch der Manuel i mys Läben yne cho.»
Aber d’Frou Verena blybt fescht: «Er wott blüeje. Nie und nimmer hout men e Boum i der Bluescht um. Das bringt Usäge.»
«Abergloube!»
«La mer ne stah!»
«Abe mueß er!»
«Nume bis er verblüeit het!»
«Hütt no!»
380 «Bis z’Mittag!»
«Wenn i hinecht hei chume, und er steit no, so...»
Jitz isch’s gwunne, dänkt si. «Am Namittag de», git si zue, «nume daß i nid mueß derby sy!»
Und der Ritter antwortet mit nere spöttische Gränne. Was si het welle, het si. Numen es paar Stund. Meh bruucht er nid, für ume zue sech z’cho, und de isch er nere no dankbar. Si weiß es. Er bruucht sech de nid greuig z’sy.
Scho halbwägs wider zur Türe, chehrt si plötzlech um. Fyschter wi ne Wehrturm steit der Ritter z’mitts i der Stube; aber si förchtet ne nid. Si kennt das. I syr Fyschteri lyt o d’Guetmüetigkeit vo mene Turm. Si hingäge bringt, wenn’s sy mueß, mit Heiteri ne Turm zum Lache; aber i ihrer Heiteri brüetet der Haß. Si isch e Diesbach, si hasset d’Lutherei, und der allerletscht, däm si se chönnti verzieh, isch der Chlous Manuel. Es het e Zyt gä, wo si ne bewunderet het. Isch er öppe nid e schöne Ma gsi? Füür het er gha für alles Schönen und Guete. Ihre Chaschper het ds Gröschte von ihm erwartet, het ne wellen um sech ha und het ihm es Vertroue gschänkt wi sünsch niemerem. Si het ne-n-eigetlech dem Kätherli Früschig nid möge gönne; aber wo-n-er du zu de Neuerer abgschwänkt, d’Chilche vor aller Wält zum Gspött gmacht het und i Chrieg gangen isch und vili heimlech ghoffet hei, er blybi vor em Find, da het se d’Frou Kätherli afa duure. Si isch nere gärn
      381 z’Hülf gange. Si hätte’s du no rächt guet zsäme chönne, di beide Froue. Het nid d’Frou Kätherli sälber ghoffet, me bringi ihre Ma wider änenume? — Aber da steit er ungsinnet wider z’Bärn. Chuum e Chräbel dervotreit het er. Und... das cha si-n-ihm no hütt nid verzieh, daß är ihrem Hansruedi uf em Schlachtfäld het dörfe d’Ouge zuedrücke. Sider hasset si ne. Es wär nid emal meh nötig gsi, daß er du no sy jüngschte Bueb isch ga Hansruedi toufe, eim so rächt i d’Wunden yne.
Das alles flackeret jitz i den Ouge vo der Frou Verena, wo si ganz frank uf ihre Ma zuegeit und ne-n-am Ermel zupft, er söll da cho sitze, uf dä Trog a der Wand. Si setzt sech uf syni Chnöi, rupft ne-n-am Bart und seit: «Du, Chaschper, wenn eine mir zum Fänschter y chunnt und i wirfen ihm nachhär d’Leiteren um, han i ne de dermit dusse?»
Da mueß der Herr Chaschper z’mitts i sym heilige Zorn inne lache. Si aber fahrt grad furt: «Wär’s nid gschyder, du würdisch ihn sälber überuus schmeiße, us dym Läben use, statt ihm no ne schöne, fruchtbare Boum z’opfere? Er isch’s nid wärt.»
Und jitz, wo der Herr Chaschper dasitzt, es bitters Lachen um ds Muul umen und doch d’Ouge schier agloffe, und keini Wort findt, chunnt plötzlech si ds Brieggen a. Chuum cha si no säge: «Daß me dir so öppis cha atue!»
Si geit und lat ne-n-allei.
382 Da sitzt er und stuunet i ds Lääre. Ja, es isch wohl vil. — Us em Chlyne Rat gsprängt, nadäm me sich sälber so mängisch für d’Stadt uf ds Spil gsetzt het!
Der ganz Halbtag ghört me sy schwäre Schritt i der Stube. Uuf und ab — uuf und ab.
Er weiß wohl, daß der Niklous Manuel nid ghulfe het, ne spränge. — Aber mitschuldig isch er doch. Isch nid är der Hetzer vo den Evangelische? — Hätt er mir gfolget! Wär er bi der Malerei blibe, so wär’s nid so wyt cho. E Tüüfelslischt hei si bruucht, hein es bsunders Gsetz usbrüetet, nume gäge mi, nume grad, für mi chönne z’spränge. Es dörfi niemer im Chlyne Rat sitze, wo nid z’Bärn i der Stadt gebore sygi. Daß i uf Brandis gebore bi, das het jitz müeße der Vorwand gä. — Statt graduse z’säge: Wär zum alte Gloube steit, darf nid im Rat sitze! — Jitz isch es uus und fertig mit dem Schultheiße-Troum, für geng! —
Und für ds Mäß voll z’mache, hei si der Hans von Erlach im Schultheißenamt bestätiget. Warum schüüche si dä nid? — Er het der Muet nid, mit der Chilche z’brächen und isch heimlech dem neue Gloube verfalle. I der eigete Familie weiß me nümme, wäm me no cha troue. Me isch bald allei — ganz allei.
Aber i will ne scho zeige, was e Ritter isch. Da dergäge hälfe ne keini Extra-Gsetzli. Settigi Gsetz stoßt men um, sobald si eim vor d’Füeß chöme; aber e Ma stoßt me nid um.
383 Der Ritter het bi däm Gedanke mit dem Fueß en eichige Schämel vom Boden ufgablet und im Boge dür d’Stuben uus gschmisse. Und du het’s gstillet.
Und ds morndrisch sy am Bireboum di erschte Blüemli ufgange.
 * * *
Und wider isch es neus Jahr ufzoge. Der Schnee het e chalte Schyn i di nidere Stube gworfe, so daß me z’hinderischt uf de warmen Ofetritte no heiter gnue gseh het, für z’buechstabiere: «Die heilig christenlich Kilch, deren einig Houpt Christus, ist uß dem Wort Gotts geborn, im selben blybt sie und höret nit die Stimm eines Frömbden.»
So hei nämlech di zäche Schlußreden agfange, wo Rät und Burger vo Bärn ufgstellt hei für di großi Dischputation. Me het scho gseh, es git nid Rueh im Land, bis men einisch mitenandere z’Bode gredt het, was jitz eigetlech gälte söll. Di geischtleche Herre hei afange bald e jede gredt und ghandlet, wi-n-es se guet dunkt het, und ds gmein Volk het erscht rächt nümme gwüßt, was gälte söll. Was frommi Lüt gsi sy, die sy bim Alte blibe, und anderi hei gmeint, under em neue Gloube chönni eine der Hund abla, wo’s ne luschtig dunki. Drum het d’Regierung ihri zäche Schlußreden usgchündet und Bischöf, Äbt, Prieschter und Amtslüt gheiße ga Bärn cho, für z’ghöre, was sie derzue säge.
Frylech, d’Frou Tremp het nid derwyl gha, uf em Ofetritt settig Sache z’läse. Si het müeße
      384 wärche, wi no nie, Bett mache, fäge, bache, heize. Zwüschenyne het si der Chopf dür ds Löufterli usegstreckt, für z’luege, ob si no nid chöme, ihre Brueder, der Pfarrer Zwingli, und syni Fründe. Me het ihm größeri Ehr wellen atue. Bim Stiftspropscht vo Wattewyl hätt er sölle Quartier näh, und der «Lamparter», der Herr Bartlome May, het ne bi sich welle ha; aber da het si ufbegährt, das fählti sech no, daß me nid emal bi der eigete Schwöschter sötti achehre! Ihre Ma het i dene Tagen o nid vil gschnyderet, und es isch besser gsi, sünsch hätt er no evangelischi Plätzen uf katholischi Hose gnäjt oder amenen altglöubige Herr der Gunten uf nes Reformationsmandat gschribe, wär weiß? Höch und nider het vor Religionsfieber e rote Chopf gha, vowäge jede het gmerkt: jitz chunnt’s uf d’Gnepfi.
Ändlech dunkt es d’Frou Meischteri, es gang öppis, und si luegt wider use. «Eh du liebi Zyt! — Es chunnt ja es ganzes Rüterheer d’Stadt uuf!» Ds Tremps wohne nämlech jitz a der Cheßlergaß, grediübere vo der Ankewaag. Bi hundert Roß wärfe d’Chöpf in ere Dampfwulke. Schier ohni Lärme chöme si i däm Schnee. Voruus sy’s Herren i dunkle Mäntel, hinde schimmeret’s vo ysige Sturmhuben und Harnische. Ja, wenn me d’Lüt i dene letschte Wuche het ghört rede, begryft me scho, daß en Uelrich Zwingli nid cha reise wi ne Handwärchsma uf der Walz. Sogar hie, i der Stadt, syn ere gsi, wo ta hei, wi wenn der Schnyder
      385 Tremp der lybhaftig Tüüfel i ds Huus nähm. — Da isch er! Dä dert vornen i der Mitti. «Ueli, Ueli!» D’Frou Trempin isch scho i der Louben unden und fallt ihm um e Hals, chuum daß er us em Sattel isch. Wi lang het si ne nümme gseh! — D’Gaß het sech gfüllt mit Gwundrige. Jede wott doch zum mindischte der Zwingli gseh ha! Der Zug löst sech uuf. Allerhand Burger näme di geischtleche Herren in Epfang. Es sy aber o Papischte derby. Chnächte füehre d’Roß wäg. Und wil niemer Luscht het, no lang im Schnee umenandere z’stah, isch d’Gaß bald wider läär.
Nume d’Loube vor Tremps Hustüre wird nie ganz läär. Bis zum völligen Ynachten isch dert es Gständ und es Ynen und Use vo Gwunderigen und vo Lüt, wo zum Pfarrer Zwingli oder zu eim vo syne Fründe möchte, und vo settigne, denen undereinisch z’Sinn cho isch, si syge mit Tremps guet Fründ und chönnte dür ne Türspalt dä Zürcher cho aluege. Der Meischter Tremp findt afange für guet, die usez’muschtere, wo nüt i sym Husgang z’tüe heige. Da stoßt er i der Fyschteri uf eine, wo nid wycht, und e bekannti Stimm fragt: «Aber mi stellsch doch nid vor d’Türe?»
«Heiligi Barbara! Chlous, bisch du da?»
«I mueß wohl», antwortet’s us em Gstungg. «I mueß afange di cho frage für Obdach. Me chunnt i der ganze Stadt niene zueche, alli Wirtshüser sy voll bis under d’Rafe.» Ja, es isch es merkwürdigs Gfüehl gsi für e Landvogt vo Erlach,
      386 daß er vo Huus zu Huus het müeße ga Quartier sueche. Sy eigeti Wohnung isch verliche gsi, d’Schwigereltere gstorbe. Ganz sicher hätt er i früechere Jahre Platz gfunden a der Junkeregaß, aber...! Und so isch er halt uf d’Suechi gange bi syne Fründe, wo gar nid dra dänkt hei, daß er i Verlägeheit sy chönnti. Dem Lienhard Tremp isch es gruusam z’wider, aber mit dem beschte Wille wüßt er nid wohi mit ihm. «Eh los, vori isch d’Frou Vogt da gsi! — He», brüelet er i d’Louben use, «isch d’Frou Vogt nümme da?»
Dä Name tuet dem Niklous Manuel d’Würkung vo mene Mupf, wi me ne-n-öppen eim git, für ne z’wecke. Frou Vogt! — Warum seit der Tremp nid: «Dy Muetter?»
Es geit nid lang, so het ne di alti bringi Witfrou am Ermel. «Chlöusi! Chlöusi! Es mueß mit Schyn scho öppis Bsunders gscheh, für daß mir enand wider einisch finde. Wohl frylech, chumm du nume! Für di han i scho Platz.» Und jitz gange si Arm in Arm d’Stadt ab. Di alti Frou het grüüslech Freud. «Jitz isch my Gwunder doch einisch für öppis guet gsi!» Si mueß geng wider lache, daß si mit mene Landvogt heichunnt — ihre Bueb! — «Eh du myn Gott!» — «Aber los jitz, Muetter», seit er vor ihrer Hustüre, «jitz mueß i my Sack ga reichen i der ‹Chrone›. I ha dert ygstellt. Begryf, es Roß cha me nid vo Huus zu Huus i der Stadt umeschleipfe.» — «Guet, so gang
      387 gschwind, i will dr de währeddäm öppis zwägmache, du wirsch wohl Hunger ha, oder nid?»
Wo-n-er umechunnt und d’Muetter bi Liecht gseht, erwachet erscht rächt no mängs in ihm. Daß es e schöni Frou gsi isch, erchennt me geng no uf en erschte Blick. Und ihri Bruuchigi het uf allem Spure hinderla. Chleider und Husrat sy einisch schön gsi; aber jitz merkt me, daß Hans Schmalbart hie Husmeischter isch. Si hei sech bis tief i d’Nacht yne vil z’erzelle, und d’Frou Vogt wird geng läbiger und stolzer uf ihre Suhn. Si isch zwar bis jitz ganz na der alte Mode fromm gsi und het ihri Cherzestümpli vor ihrne bsundere Heilige brönnt; aber jitz, wo si ghört, was der Chlous vo dene Sache dänkt, isch nere das o rächt. «Es wird scho so sy», meint si.
Schier us em Hüsli cho isch si aber du ds morndrisch, wo der Niklous schön agleit i de Standesfarbe zum Vorschyn chunnt. Si meint, das sygi d’Landvogte-Tracht. — «Bhüet is nei», erklärt er, «aber i bi drum zum Usrüefer bi der Dischputation ernennt, mueß d’Lüt ufrüefen und Ornig mache. Da müeße si mi doch kenne!»
«Grad wi der Vatter sälig!» seit si eis Mal über ds andere. «Eh, wenn dä das no erläbt hätti!» Si cha sech nid gnue tue mit Luegen und Zupfen und Strychle, het Tränen i den Ougen und seit: «Ach Gott, er het eso bös gha i dene Löuferchleider u so grüüsli gnue müeße tue!»
«Es chönnt mir de o no so gah», antwortet er.
      388 «mit rot und schwarzen Amtschleider wird eim vil ufglade!»
«Mueß de das geng eso sy?»
«Me mueß hoffe, es blybi so.»
 
Am heilige Dreichünigstag hei d’Glogge Klerisei und Laie zur Dischputation i d’Barfüeßer-Chilche zsämegrüeft. Jitz chunnt der Chehr, großi Ouge z’mache, a Niklous. Sy Muetter wott mit. Was gschäch i der Stadt Bärn, wo si nid wetti derby sy? Ihre Gwunder isch bekannt. Nu ja, warum nid! Wenn si nume nid gmeint hätti, si müeßi sech schön mache, für näben ihrem Suhn d’Stadt uuf z’gah! Si, di Hübschi, aber halt doch alti Frou, chunnt ufgstrüblet, wi vor zwänzg Jahre di jungen umegloffe sy, wenn si ds Mannevolk hei wellen azieh. Und plötzlech geit dem Suhn es Liecht uuf, wo-n-ihm wehtuet. Isch das nid der Putz und d’Figur, wo-n-er, ohni’s z’wüsse, vor Jahren als Modell bruucht het, für di torächte Jungfroue z’male? — Bald scho merkt er, daß d’Lüt uf der Gaß däm kuriose Paar nacheluege. Er ghört der Spott nid, wo Altglöubigi underenand hei: «Potz Chueri, Välti! Stadt-Vogt u Landvogt wei ga d’Chilche verstelle!» aber er gspürt ne. Lueget mira! dänkt er und geit still und ufrächt mit nere-n-über e Chilchplatz. Ohni ihri Eifalt und, Gott weiß, villicht sogar ohni ihri Ytelkeit wär er nid, was er hütt isch. Het si einisch für ihn glitte, so söll si jitz o ihre Stolz uf ihn chüschte.
389 D’Herregaß isch schwarz vo geischtleche Herre. Nume hie und da schwümmt es farbigs Barett i däm Turbebruch. I der Chilchen inne sumset’s und surret’s und fägnäschtet’s. D’Lüt suechen ihre Platz. D’Presidänten und die, wo sölle rede, sitzen uf der z’mitts im Schiff ufbouete Brügi. Es isch nache, und jitz chunnt der groß Ougeblick, wo der Niklous Manuel mit syr lute, klare Stimm söll Rueh befäle — Herold dem Evangelium! Er het nid Zyt, dadrüber nachez’dänke, aber e heiligi Chraft wytet ihm d’Bruscht. I däm Momänt nimmt e Venner amene Stadtlöufer der Spieß und git ne dem Niklous i d’Hand (isch es ächt no dä vom Vatter?), er söll dermit popple. Er tuet’s, und es stillet.
Der Herr Vadian vo St. Galle, als erschte Presidänt, heißt di würdigi Versammlung gottwillchen und git dem Stadtschryber Cyro ds Wort, für ds Reglemänt z’verläse, und du chunnt der Niklous dra, für der Appäll z’mache. Vo den ygladene Bischöf antwortet keine; aber es sy anderi Kämpe da für se. Fascht wott dem Herold d’Stimm versäge, wo-n-er dem Ritter Chaschper vo Müline rüeft. D’Antwort chunnt vo ganz wyt här. Vor nere Süüle gseht me dem Ritter sy breiti Gstalt, z’mitts im Huuffe vo de Burger.
Ds morndrisch erscht fat di eigetlechi Dischputation a. No packt es ein, wo am Afang Alt- und Neuglöubigi gmeinsam ds ganz Sündebekenntnis, ds Vatter-Unser und ds Ave Maria i mächtigem
      390 Chor ufsäge. Tönt’s nid hütt, wi wenn Heerhüüffe mit Roß und Wehr würden ufmarschiere?
Gschlagni drei Wuche duuret di geischtlechi Schlacht. Und si ändiget mit dem volle Sig vo der Reformation. Scho am Vincenze-Tag lüte si am Münschter vergäbe zur Mäß. D’Cherze zündten i ds Lääre. Niemer chunnt cho mitbätte.
Aber am Tag na der fyrleche Schlußsitzung geit alles, was Diesbach heißt und dem alte Gloube treu bliben isch, i ds Münschter vor e Diesbach-Altar ga chnöile zur Jahrzyt für alli Gstorbene vom Gschlächt, zum Trotz und für di Gstorbene glücklech z’pryse, daß si dä Tag nid hei müeßen erläbe. Z’vorderscht i der andächtige Schar chnöilet d’Frou Verena vo Müline, völlig versunke, bis plötzlech der Prieschter abbricht und zwüsche rotschwarze Mannen abgfüehrt wird. Und dert, zwee drei Gwölbböge wyter, steit er, o i de Standesfarbe, und wachet drüber, daß der Befähl vom Chlyne Rat i der Ornig usgfüehrt wärdi, der — Abtrünnig. Wi eine vo dene Landschnächte, wo-n-er so guet gstudiert und zeichnet het, wi agwachsen und wi us Erz g’gosse. Schöni, zarti Händ chrampfe sech um e Rosechranz, Mannshänd, wo mänge gwaltige Schwärtstreich ta hei, balle sech zu grimmige Füüscht. Daß doch di große Toten ufstüenden und der Schand chäme cho wehre! — Aber es blybt still under de Grabplatte, und di Läbige gange langsam und trotzig, wi d’Chrieger vo Marignano, us der Chilche. — D’Cherze sy glösche.
391 Tags druuf sitze Rät und Burger, für d’Bottschaft a ds Land ufz’setze. Z’mittag scho chunnt si i d’Löuferbüchse, und di rotschwarze Manne trage se-n-use, i di vier Himmelsrichtunge, di großi, di gröschti Bottschaft, wo je vom Bärner Rathuus usgangen isch. Us de Löufer vom Rat sy Gottes-Löufer worde.
I der Bottschaft isch aber o nes Todesurteil gsi — für d’Heilige-Bilder. Das het ygschlage, wi der Blitz. Wenn’s drum z’tüe isch, öppis zsämez’schla, so bruucht me’s de Bärner nie zwöimal z’säge. Langsam sünsch, warte si i settige Sache nid emal, bis fertig gredt isch.
Der Niklous Manuel het na der Sitzung mit syne Fründen i der «Sunne» z’Mittag g’ässe, wo ds Glöuf uf der Gaß losgangen isch. — «Was git’s?» — «Brönnt’s?» — «Wo?» — Nei, es rochlet alles i hälle Hüüffe dem Münschter zue — ga d’Götzen usruume.
Wo der Niklous uf e Chilchplatz abe chunnt, ghört me’s scho chrache, chlepfe, poldere. Und zu allne Türen uus chöme si mit Figure, Helge, Chrüz und allerhand Altarzier.
«Halt, halt! Nid däwäg! — Gang, lue!» rüeft der Landvogt vo Erlach dem Meischter Tremp zue, wo das Usruume hätti sölle leite. Me springt. Es git bösi Wort mit Metzgerbursche, wo zum alte Gloube stande, und nid vil fählt, so würd no Bluet fließen under de Chilchstüre.
Der Niklous Manuel cha no hälfen abmahne.
      392 «Was chunnt ech z’Sinn?» wätteret der Tremp. «Was Familie-Stiftung isch, darf nid agrüehrt wärde!» Aber scho isch mängs Chunschtwärk, wo eine jahrelang dranne gschaffet het, i hundert Bitzen am Bode. Di ganzi Chilchen isch ei Stoubwulke.
«So han i’s nid gmeint!» seit der Totetanz-Maler. Und eine, wo rurret, befole syg befole, me well fertig mache, brüelet er a: «Tüet afange bi euch sälber usmischte, i eune Dräckseele, bevor dr weit d’Chilche putze!»
 
Bald druuf het der Landvogt Abschid gno vo syr Muetter und isch wider hei gritte. «Du gsehsch leid uus», het si-n-ihm gseit. «Fählt dir öppis?» — «Wyters nüt», het er g’antwortet. «Es het mer halt wider e Hieb gä, wi geng, wenn mi öppis achunnt vo der alte Liebi.»
«Was hesch du für nen alti Liebi?»
«O, nid eini, wo dir öppis sieg, Muetterli. Jitz Dank heigisch, und bhüet di der lieb Gott!»
Z’Erlach isch der Landvogt i sy Turmstuben ufe gange, für i der Stilli wider so rächt zue sech z’cho. Da het er du under em früschen Ydruck vo syne Bärner Erläbnis di «Klagred der armen Götzen» gschribe, weniger für de zerstörte Chunschtschetze nachez’jammere, als für den Yferer vorz’ha, daß es no gfährlicheri Götze gäb als die, wo me mit Hammer und Pickel chönni unschädlech mache.
 
393 Es isch e Früehligstag gsi, wi me scho lang keine meh het erläbt gha, wo a der Straß ob Ortschwabe zwee Wäge ghalte hei, der eint mit nere graue Blachen überspannet, der ander byget voll Husrat. Warm isch es gsi, schier gar heiß, und d’Roß hei d’Chöpf la hange, o ds gsattlete Rytroß, wo der Fuehrme chehrium es zwölfjährigs Meiteli und en achtjährige Bueb mueß druuf lüpfe. Es vierjährigs Meiteli und es drüjährigs Buebli stöffelen im Gras umenandere, währed e jungi Göumere, wo ne Jährige sötti tröchne, ne Zwöijährige mueß under de Roß ewäg zieh. Das sy nid öppe Cheßler us Böheim, für das sy d’Chinder z’suber und der Husrat z’schön. Nei, es isch d’Züglete vom Landvogt vo Erlach, jitz Mitglid vom Chlyne Rat z’Bärn. Dert obe, am Bort, steit er und schnätzet an ere Haselruete. Ja, er het jitz scho erfahre, was es heißt, vorne dranne sy bi nere große Bewegung. Wenn er öppe gmeint hätti, er chönni na der Dischputation sy Löuferspieß dännestellen und hei ga regiere, so hätt er sech wüescht trumpiert. Aber er het’s ja sälber gseh: na mene Sig darf sech dä, wo gwunne het, nid uf ds Ohr lege. Jitz heißt es, sech rüehre! Me het ihm nümme Zyt gla, sech z’bsinne, ob er i Rat well oder nid. Das het sech vo sälber gä, und sithär isch er soz’säge nümmen us em Sattel cho. Di halbi Chlagred vo de Götze het er underwägs i de Wirtshüser ufgschribe. Ga Bade, Zürich, St. Gallen und Einsidlen isch er jitz scho gritte. Di ganzi Zsämeruumeten und ds
      394 Ypacke z’Erlach het er syr tapfere Frou müeßen überla. Si het gar nid derwyl gha z’briegge. Erscht dä Morge, wo si zum Hoftor usen und under d’Blache gschloffen isch, het es se du möge. O Herrjeses! — A mene settige Tag ga Bärn yne fahre, vom Bärg ob em See i d’Stadt yne, für... ach Gott, ja, wär’s wüßti, was eim da wartet! Es het se dunkt, no nie sygi der See so blau gsi wi hütt, no nie d’Wält z’ringsetum so schön. Zäntnerschwär isch es nere-n-uf em Härz glägen und het nid welle wyche: das sygi nid nume der Abschid vo Erlach, es sygi ds Scheiden us der glückleche Zyt vo ihrem Läbe, jitz heig si ne de nie meh so ganz für sich, ihres Sorgechind, ihre Chlous.
Truurig isch er näbem Wage här gritten und het sälber müeße verbyße, wenn er se hinder der Blache het ghört briegge. Ds Rede hei si ganz la sy und Gott im Härze danket, wenn d’Chinder Freud hei gha dranne, daß ds Holpere vom Wagen ihres Singe gschüttlet het wi nes Röndlesib. — Eis Guete het’s, daß ihm so wenig Zyt für sich und syni Lütli blybt: er chunnt jitz o gar nümme derzue, Längizyti z’ha na der Malerei!
Langsam geit er ob em Bort dem Waldsoum nah, im Schatte vo prachtvoll junggrüene Bueche, bis a Zipfel vüre, wo i d’Matte vüresticht, in es Bluememeer vo Margriten und Esparsette. Und dert sitzt si mit dem Jüngschten a der Bruscht. — O Gott! Da isch es ja wider! Da packt’s ne, wi
      395 no sälte. — Di Madonna im Buecheloub, i de Blueme, im blaue Himmel!
Undereinisch schlat si d’Ougen uuf zue-n-ihm und fragt mit mene herbweiche Ton: «Dänksch du o no mängisch a mi und d’Chinder?» Der Dolch vo mene Landschnächt gieng ihm nid scherfer i d’Bruscht als dä Vorwurf. No nie so gruusam isch es vor ihm ufgstande, das furchtbare Gspänscht: das o no — das o no muesch dra gä! Er het sech scho so tief i ds Wort Gottes ygrabe, daß er weiß: «Wer nicht absagt allem, das er hat, kann nicht mein Jünger sein.» — Allem! O däm, wo-n-ihm der lieb Gott sälber i d’Arme gleit het. — Wenn’s halt wägem Ganze sy mueß!
Duuch und doch e chly bitter seit er: «Wenn du wüßtisch, was es mi choschtet, di alben allei z’la! — Häb no chly Geduld! Es besseret jitz de bald. Wenn de ds Gröbschten überen isch, so chan i de wider meh daheim sy. I mueß ja de, scho wägem Chorgricht, wo si mi dry ta hei.» Aber er weiß ja wohl, daß das nid wahr isch, daß er sälber nid so rächt dra gloubt.
No ghört men es Chehrli nüt als ds Chüschele vo de Buechenescht im warme Föhnluft. Und du seit er: «Lue, mer diene halt an ere große Sach, an ere ganz große! Die wott üs ganz, mit allem, was mer hei. Bis dahi het me gmeint, das welli säge: alls la ligen und i ds Chloschter. Jitz weiß me’s besser. Es wott säge: gloube. Gloube, daß es da düre mueß, gloube, daß Gott das nid lat umcho,
      396 wo-n-er eim gschänkt het, wenn halt syni höchere Plän ’s höische. I weiß jitz, was gloube heißt. Gloube cha wehtue, wi sünsch nüt dem natürleche Möntsch cha wehtue. Wenn me weiß, daß Gott ’s eso und nid anders ha wott, und gang’s hundertmal gägen alle möntschleche Verstand. Aber der Gloubeslohn isch de o dernah!»
Und wider blybt’s still. Er gseht wider ihri schöne längen Ougehaar glatt ufligen und weiß: das isch der Usdruck vo der Resignation. Si bruuchti nid emal no z’säge: «Du wirsch wohl rächt ha.» — Ach, wenn’s nume nid so truurig tönt hätti!
«Es chunnt nid uf das a», antwortet er. «Me mueß lehren errate, was Gott ha will. Für das mueß me ds Ghör übercho. Du muesch di dadruuf lehre verla, de cha’s dir nie fähle!»
Si zuckt liecht mit der Achsle, wigglet ihres Chindli y und seit: «Mer sötte dänk wyters.»
Der Niklous hilft nere-n-uuf und lat se voruusgah. En Ougeblick blybt er zrück und luegt dür ds Buecheloub i blaue Himmel ufe. Wort macht er keini; aber alles in ihm seit: «Gäll, du machsch es nid z’sträng mit is?»
 * * *
Der Summer het no kei Rueh bracht. An allen Orte het’s Widerstand gä, und der Ratsherr Manuel het mängisch zwöi-, drümal i eim Monet über Land müeße. Bsunders im Oberland het’s grumoret. Dert obe hei si gmeint, wenn d’Mäß abgschaffet sygi, so bruuchi me dem Chloschter z’Inderlachen
      397 o kei Zähnte meh z’zalen und hei scho gjuheiet, bis si verno hei, ds Chloschter sygi bvogtet, es chöm e Vogt vo Bärn ufe, und jitz müeß me däm zähnten und zeise. Potz Mord, het das e Lärme gä! Wi ne Füürlouf isch es dür d’Täler gange, bis ga Guettannen ufen und i Stächelbärg hindere. Da welle si de o no nes Wort derzue säge, het’s gheiße. Si hei ds Chloschter gstürmt und gfrässen und gsoffe, meh als yne möge het, nume daß dene vo Bärn nüt vürblybi. Und wo me z’Bärn nid nahgä het, hei si a mängem Ort ihri Pfarrer zwunge, wider d’Mäß z’läse.
Bsunders giechtig worden isch es, wo du d’Underwaldner über e Brünig cho sy, für mit de Hasler der alt Gloube cho z’rette. Füürhörner und Sturmglogge hei ds Volk zsämegrüeft, für ds ganz Oberland vo de Bärner z’befreie.
Aber der Bär isch nid uf der fule Hut blibe. Änds Wymonet het me ds Banner a der Chrüzgaß ufpflanzet und di treue Dörfer ufbotte. Churz vorhär isch der Ratsherr Manuel Venner vo Gärbere worde, und jitz het me ne ga Thun gschickt als Platz-Kommandant.
Wär cha’s der Frou Vennerin übel näh, daß si zue-n-ihm gseit het: «Isch jitz das dy Sach?»
«Es wird wohl!» het er g’antwortet. «Uf ds Handwärk, wo eine trybt, chunnt’s i settige Zyte nid a. Me bruucht Manne, wo ds Härz derzue hei.» Zum erschtemal sit der Schlacht a der Biccocca
      398 het er wider der Harnisch umgschnallet und isch uf sy neue Poschte gritte.
Jitz het e ganzi Stadt zue-n-ihm ufgluegt, wi zu mene Retter i der Not. Si hei Angscht gha, wil ds Grücht gangen isch, d’Oberländer und d’Underwaldner welle zsämethaft d’Stadt Thun überfalle, und me het afange gwüßt, wi’s cha gah, wenn d’Lüt sech ybilde, si müeße d’Religion mit de Halparten und Schwärter vor em Undergang rette. Armi Stadt! Der Venner Manuel isch jitz Bärn gsi, und vo Bärn het men alles erwartet.
No am glychen Aben isch er de Wehrgäng nah, alles ga muschtere, wi vor zwöiefüfzig Jahren en andere Bärner z’Murte. Wo-n-er im Vernachte wider zum Schloß ufe chunnt, steit ihm e mächtige Kärli uf neren änge Stägen im Wäg, «Grüeß di, Chlous!»
«Was machsch du hie?» antwortet er sym Schwager Hansli. «Warum bisch du nid z’Fryburg äne?»
«Wil i ga Bärn ghöre!»
«Scho rächt; aber...»
«Aber was? Wottsch mi öppe verhafte?»
«Das müeßt i vo Rächts wäge.»
«Weisch du nid, daß es sit Morgarte Schwyzerbruuch isch, Verbannete z’erloube, daß si für d’Heimet ds Läben ysetze, wenn si i d’Not chunnt? I ghöre zu Bärn und wott zu Bärn. Ha jitz e Bitz Wält gseh, vo der Normandei bis ga Rom, und niene gfunde, was Bärn eim sy cha. Leg mer uuf, was
      399 d’ witt, aber läbig bringet dr mi nid wider über d’Gränze, Und wenn eine mir wider zum Burgrächt cha verhälfe, so bisch du’s.»
«Chumm, mer wei yne!»
Di Sach het dem Venner gä z’dänke. Er het der Hansli wider vor sech gseh, wi-n-er sy Muni d’Stadt ab füehrt, und ds ganz Sünderegischter, wo dä Schwager d’Heimet gchoschtet het, louft ihm nah-ti-nah dür e Chopf. Es isch e furchtbare Kärli. Aber wenn so eine Heiweh überchunnt und zu dene zrück wott, wo ne-n-uf der Strecki hei gmacht z’brüele!
«Hansli, uf Ehr und Gwüsse, warum wottsch ga Bärn zrück? Was hesch im Sinn?»
«Nüt anders.» Er hout mit der Fuuscht uf e Tisch. «Es git numen eis Bärn, u zu däm ghören i. — Bärn-Burger oder verrecke!»
Am andere Morge sy der Anton Bischof und der jung Ratsherr Jakob Wagner mit dem Schütze-Fähnli vo Bärn agrückt, dreihundert Manne. Dä Bischof isch o Metzger gsi und ganz vo der glyche Währig wi der Hansli Früschig. Und jitz, wo der Venner Manuel der Bischof fragt, ob er sy Schwager well mitnäh i ds Bödeli ufe, chunnt du no uus, daß der Bischof under ds Hanslis Kommando bim Chünig Franz gstanden isch. Das het emel o tätscht, wo die sech d’Hand gä hei!
Bis dahi het sech vor de Muure vo Thun no keis Ufrüehrer-Heer zeigt.
«Mer wei nid uf se warte», het der Bischof
      400 gseit. «Mer wei se ga usnäh!» Und sobald das Wort uscho isch, het es um e See ume gstillet. Das Fähnli het sech ygschiffet und isch mit Juhee derdüruuf gfahre. Bi der Wyßenou hei si gländtet und sy stracks uf Undersee zue marschiert, wo d’Oberländer und meh als tuused Underwaldner gläge sy. Me het verno, daß vo Bärn här der Schultheiß von Erlach mit dem Houptbanner, füftuused Mannen und vilem Gschütz nacherücki, und das het de Houptlüte vom Schützefähnli d’Geduld gno. Si hei der Gugger im Lyb gha, allei fertig z’machen und hei grad druuflos welle. Jitz sy du da Underhändler gsi vo Luzärn und Basel. Die hei den Ufrüehrer wellen us em Lätsch hälfen und hei d’Bärner gwarnet, was nen o z’Sinn chömi, mit däm Hüüffli welle di zächefachi Übermacht az’gryffe? Aber si sy a di Lätze cho. «Dreihundert, wo wei Ornig ha, mache meh uus als ihrere dreituused mit schlächtem Gwüsse!» antwortet der Ratsherr Wagner, und nam Ynachte het di zächefachi Übermacht für guet gfunde, ihres subere Gwüssen über d’Aare z’rette, i ds Chloschter Inderlache. Das hei d’Bärner gmerkt und sy ne nache. «Wartet!» befihlt der Toni Bischof. «Dene wei mer!» Er schickt der größer Teil vo syr Mannschaft der Aare nah, di oberi Brügg ga bsetze, nimmt der Hans Früschig, der Jakob Wagner und zwölf handfeschti Manne, ds meischte Metzger, zue sech und seit: «Jitz wei mer ds Schaaltier abla!» Si schlyche zum Chloschter, wo d’Ufrüehrer, sowyt si nümmen am Suuffe sy, hinder sichere Muure
      401 schnarchle. Üsi Manne sueche der gäbigscht Platz, wo alli füfzäche mitenand über d’Muuren yne chönne, und du — eis, zwöi, drü, übere! Wi der Gideon uf d’Midianiter, gange di paar Bärner uf d’Ufrüehrer los. Facklen und Chrüeg hei si nid mit, wi d’Jude, aber brüele tüe si wi füfzäche Leue: «Nache! Nache, Bärner! — D’Böswichte flieh! Harhar! — Harhar!» Und damit es o no ghörig tschäderi, verschla si dene Helden ihres Trinkgschirr.
«Mordio! Hälf Gott! — Der Tüüfel, der Tüüfel!» möögge di überrumpleten und fahre wi d’Hase hie use, dert use, Hals über Chopf dervo. D’Nachtfyschteri hilft nen über ds Bödeli, aber nid über d’Aare. Über d’Muuren ewäg brüelet ne der Hansli no nache: «Nei, nid der Tüüfel, nume der Früschig-Bock.»
Bald druuf isch ds Bärn-Banner agrückt und het di reuigen Oberländer uf d’Chnöi bracht. Die, wo se-n-ufgreiset hei frylech, die het me, ganz wi hüttigstags, us ihrne Versteck müeße ga vüresueche. Hinder em Hag x x mache, das cha jede; aber ga vorne dra stah, wenn’s chlepft, das isch öppis anders! Me het se-n-aber doch du erwütscht und di böschte Brüelinen um ne Chopf chürzer gmacht.
«Und jitz?» fragt der Venner Manuel sy Schwager, wo si uf em Heiwäg dür d’Stadt Thun marschiere. «Dank heigisch», antwortet er, «jitz bin i ume, wo-n-i highöre.» «I Gnaden agno», hätti no derzue ghört; aber das z’säge, het er dem Schultheiß
      402 von Erlach überla, wo näben ihm gritten isch. Mit dem Banner isch er z’Bärn ymarschiert und du o ne brave Bärner blibe.
Uf em Heiwäg het me Zyt gha, mitenandere z’rede. Jitz, wo-n-er wider feschte Boden under de Füeß gspürt het und sogar e Müglechkeit, sech syr Vatterstadt nützlech z’mache, sy dem Hansli Früschig syni Gedanken über sys strube Soldateläbe wäg zrückgsprunge, i di sunnige Tage vo de Buebejahr. Da het eis Wort ds andere gä, und wo der Venner Manuel fragt: «Läbt eigetlech di strängi Jumpfer Löubli no?» antwortet ihm der Schultheiß: «Bhüet is ja! Si wird bald achtzgi sy. Si macht amene Brueder d’Hushaltig z’Ferebärg oben und chunnt albeneinisch uf d’Egg vüre cho luege, öb der Rouch vo der Stadt Bärn no nid ufgangi. Si begryft nid, wo der Füür- und Schwäfelräge blybt.»
 
«Ja, ja», seit der Meischter Tremp i ds Venner Manuels Stube, wo der Wintersturm d’Fänschter erhudlet, zum Hans Früschig, «wenn me’s uf de Niere het, so rytet me nid ungstraft i der Wält umenandere.» Und d’Frou Kätherli hilft ihm: «Äbe, i säge’s o. Und de sy mer de no so dumm dranne mit dem Doktere, sitdäm si der Herr Anshälm vertribe hei! Bi de Chloschterbrüeder trouen i mi nümme zueche. Das chönnti de no lätz usschla.»
Im Husgang unde seit der Früschig zum Tremp: «Er gfallt mer nüt, er wird eso fromm!»
403 A däm «fromm Rede» vom Venner isch der Schwager Hans sälber d’schuld. Wenns na ihm gieng, müeßten alli Pfaffe z’totgschlage sy, und da probiert de albe der Niklous, ihm darz’tue, daß mit däm niemerem ghulfe wär.
Ds still Ligen isch nid dem Venner sy Liebhaberei. D’Frou Kätherli mueß scho froh sy, wenn si ne-n-emel i der warme Stube ma bha. Aber uf em Ofe hocken und Trüebsal blase... m’m. «Kätherli, bring mer der Spiegel!»
«Der Spiegel?» — Isch es no nötig, daß er gseht, wi’s mit ihm hushet?
«Ja, der Spiegel.» — Er überchunnt ne. Me mueß ihm der Wille tue. — «Und jitz no..., aber nei, das mueß i sälber ga sueche.» Er rütscht scho vom Ofetritt abe.
«Nei, nei, nei, du geisch mer nid use! Was möchtisch no?»
«He, afange ds Chischtli mit de Farbe.» — D’Frou Kätherli trouet ihrnen Ohre nid. — «Und dobe, weisch, es sy da no dere herthölzige Brättli, i glouben uf em Chleiderschaft obe.»
«O, i weiß scho. — Häb di nume still! I bringe dr alls.»
«Aber villicht isch keis Öl meh...»
«Wowohl. I finde scho, sünsch reichen i bim Hülli äne.»
Wo si umechunnt, het er wahrhaftig der Sametrock annen und der Pelz und uf em Chopf ds Barett.
404 «So, Dank heigisch! Jetz löjt mi i Rueh!» Währed allem däm sy d’Chinder ynen und use gstürmt, für ihri Gwundernase z’fuettere. — «Use jitz! Der Ruedeli mira cha da blybe. — Wenn d’di wottsch still ha. — Gib ihm Papier und e Bitz Rötel!»
Währed der Chly am Boden afat uf sym Papierbogen umechrible, geit der Vatter drahi, sys Gsicht z’studiere. Di große, truurigen Ouge, d’Backechnoche. Hm. D’Nasen isch schmal und läng worde. — Wi der Zeiger von ere Sunnenuhr! — Ja, ja, das chunnt jitz halt. Es chunnt. — Einewäg. Me blybt nid uf halbem Wäg stah. Was Opfer forderet, git nid ab, bis es alles het. — Ja, i gibe dir alles. Der ganz Räschten o no.
Na mene Chehrli seit er zum Buebli, wo vor Yfer vergißt, daß der Vatter da isch: «Gib Gott, was Gottes isch, oder la d’Händ dervo, sünsch geit’s dr de wi mir! Es wird dr z’stark, es frißt di, und du muesch dranne stärbe.»
Was versteit dä füfjährig Bueb dervo? Er lost aber o gar nid druuf, er isch’s gwanet, daß der Vatter mängisch lut dänkt und gar nid begährt, daß men antwortet.
Der Bueb chnorzet und zeichnet druuflos. Der Venner luegt ihm zue, tuet e furchtbare Süüfzer und nimmt d’Arbeit wider uuf. Nid für lang. Er lähnt sech zrück, luegt i ds Lääre. Du chehrt er sech ab, stützt d’Ellbögen uf d’Lähnen und ds Gsicht i d’Händ. «Gott im Himmel! — Wär das ma erlyde!»
      405 Da sy si um ihn ume, d’Frou und d’Chinder, und wüsse nid, was uf se wartet. Er chunnt, steit vor der Hustür und het scho d’Fallen i der dürre Chnochehand, dä, wo-n-er einisch de Bärner zur Warnung a d’Wand gmalet het. — Und doch mueß düreghalte sy. Es mueß, es mueß! — Gloube! — Gloube! — Gloube! — Nüt cha eine so nachenäh wi gloube. Aber i la nid dervo. Vor allem andere mueß jitz grettet sy, was mer agfange hei! — Es steit nid guet. Mer hei gmeint, es sygi sicher, wo z’Inderlache ds ganz Volk vor em Schultheiß uf de Chnöie gsi isch. — Aber es muttet scho wider. I der ganze Schwyz. Di Schriftglehrte gäbe nid nah. Me hetzt und hetzt, und jitz lyt es i de Hände vo de Gwalthaber, vo dene, wo meine, si müeße d’Religion mit de Halparte rette. Das isch hienachen und dertnache ultima ratio. — Bis scho nume di Beschten uf üser Syte begryffe, was es bruucht: ds Wort mueß Fleisch und Bluet übercho. Löufer bruucht’s, wo sälber ds Wort sy mit ihrem Läbe, wo nid nume ds ybundenen Evangelium i ds Land use trage. Schicket Löufer, wo’s i sech hei!
I däm Wyterspinne chunnt der Venner vo eim i ds andere. Was ihm syni Fründe chöme cho brichte, nimmt ihm alli inneri Rueh. Es sy z’vil Hitzchöpf a der Arbeit. Er sött wider i Sattel chönne. Den andere trouet er nid zue, daß si der Wäg finde. Und eis geit ihm geng und geng wider dür e Chopf: Der Chaschper vo Müline het sech wider i Dienscht vo der Stadt gstellt. Eigetlech
      406 freut das der Niklous. Es isch nid rächt gsi, daß me ne-n-us em Rat gstoße het. Das isch Buebebärg-Geischt, daß er sech trotz allem lat la bruuche, Rittergeischt. Es isch halt doch öppis dranne! Dem neue Gloube diene wird er scho nid; aber wär weiß, het er der Rank ume gfunde zur Stadt, so findet er villicht o wider eine zur alte Fründschaft.
Bi däm Gedanke stillet’s wider e chly i ds Niklouses Bruscht. Er fat a Farbe ryben und luegt i Spiegel, für der Ton z’finde. Das sötti no fertig wärde. Es git nid so nes schöns Andänke, wi ds Bild, wo-n-er us em Gedächtnis vo sym Vatter gmalet het, das da vom andere Löufer. Aber me mueß sech derzue ha. E Löufer weiß nie, wenn er sy letschte Gang tuet. Und i ha no ne wyte Wäg vor mer. Gottes Bottschaft nid nume vertrage, se läbe, daß si’s merken und lehre gloube. Me sötti chönnen alt wärde. Aber das schmale Gsicht da im Spiegel gseht nid dernah uus. Drum pressiert’s.
Nah-ti-nah het der Venner glehrt, sech i ds Stillha ergä. Er het o zum Male di inneri Freiheit wider gfunde; aber es isch nümme ds Glyche gsi, wi vor nüün Jahre. D’Gloubeserneuerung het Chopf und Härz völlig i Bschlag gno. D’Visionen us der heilige Gschicht sy verfloge, Stift und Pänsel sy zu Waffe worde für e Kampf gäge di alti Chilche. Der Niklous het das gspürt. Der Trib zum Schönen isch nümme da gsi, und das, zsämethaft mit der Sorg um d’Zuekunft vo Frou und Chinder, het ne völlig z’Bode gschlage. I der Neujahrsnacht
      407 isch es ihm so schwär worde, daß er gmeint het, er müeßi drann ersticke. — «Der Alt isch am Verände, er cha nümme läbe! Ds Opfer isch z’groß gsi», seit er wi us mene Troum use. D’Frou het’s nid sölle ghöre. Und wo-n-er se ghört schluchze, erwachet er us däm Versunkesy. Wi i mene Chlupf luegt er se-n-a, und du ryßt er sech zsäme, schnellt uuf und seit: «Aber es isch e Neue da, e Junge, wo nid stirbt!»
D’Frou Kätherli verfolget ne mit Angschtblicke, wi-n-er da so i der Stuben umelouft. Si chunnt nid drüber, ob er verirret isch, und es würd se nid wundere, wenn er plötzlech würdi zsämebräche.
Aber er bricht nid zsäme. Ganz e neui geischtigi Chraft isch in ihm usbroche, wo ne treit und der bräschthaft Lyb mitryßt, daß er mueß.
Der Venner hört uuf umenand loufe. Er blybt vor syr Frou stah und seit mit aller Zueversicht: «Mach dr nid Chummer, es chunnt wider guet!» Und du geit er ga abligen und schlaft i ds neue Jahr yne.
 
Ds neue Jahr bringt di alti Not vom Land. D’Eidsgenosseschaft chrachet i allne Fuege. Kei Stadt, wo nid Yferer Holz i ds Füür trage. Di altgläubige Ständ schließen us Angscht um ihri Religion e Bund mit dem Chünig vo Ungarn gäge Zürich und Bärn. Z’Schwyz wird en evangelische Pfarrer bi läbigem Lyb uf em Schyterhuuffe verbrönnt. D’Underwaldner, vo der Tagsatzung usgschlosse, chöme grad z’trotz ga Baden und dröie
      408 mit Gwalt. Si wei e Vogt i ds Freiamt setze. Dem Zwingli ryßt d’Geduld. O är gseht kei anderi Rettung meh für di evangelischi Sach als Waffegwalt. Zürich und Bärn müeße zsämespanne, de möge si’s. Im Rathuus z’Bärn isch me nid für ne Chrieg gägen Eidsgenosse z’ha. Der Ritter vo Müline warnet: «Dänket a Brueder Chlous! Dänket a Tag vo Stans!»
Das tönt bis i d’Chrankestuben a der vordere Gaß. Was chrank? Wenn d’Eidsgenosseschaft i Gfahr isch! Der Venner Manuel lat alles lige, geit — Gott weiß, wohär er d’Chraft nimmt — uf ds Rathuus und steit, Syten a Syte, mit dem Chaschper vo Müline für e Friden y. Me trouet synen Ouge nid. — Die Zwee! — Aber es isch kei Trug. Da stande si, der eint chärngsund und mächtig, der ander fascht nume Hut und Bei und verschine.
Underdesse chunnt Bricht über Bricht vo Zürich, me well nid warte, bis di Katholische no meh Zuezug überchöme, im Freiamt standi me scho uf Spießlängi anenand. Es mangli numen e Pick, und de syg der Tüüfel los. Das darf nid gscheh! Der Schultheiß begährt uuf mit dem Züügherr: «Mira lueget, wi Dir fertig wärdet! Wenn no nes Wort zum Fride söll gredt wärde, so mueß es jitz gscheh. Mir ryte.» Es isch nid zum gloube; aber dert sitzt wahrhaftig der Venner Manuel näbem Ritter vo Mülinen im Sattel. Er lachet und seit de Lüt: «Warum sött i nid? Di früschi Luft tuet mer wohl.»
409 A de langsame Marschcolonne vorby traabet der Schultheiß mit syne Chriegsrät dem Aargou zue.
Dert äne gseht me Landshuet zwüsche de Böum. Der Ritter und der Venner dänken a vergangeni Zyte, a verflogeni Tröum, zerschlageni Hoffnunge. Es tuet beidne weh, daß si so wyt usenand cho sy. Deschto dankbarer sy si, daß si i der Treui zum Land sech umegfunde hei.
Chuum vo Bärn furt, sy si i Räge cho, und es het nid ufghört schütte, bis si flotschnaß und todmüed z’Länzburg a Schärme cho sy.
Na dreine Tage tuet ds Wätter wider uuf, und d’Sunne luegt zwüsche verrissenem Gwülk uf ds Rüüßtal abe, wo d’Bysen uf em überryffe Gras schöni Wälle zieht. Wo blybe d’Bure? Warum mäje si nid? Der Heuet sötti scho übere, ds Heu under Dach sy! D’Gäged isch tot. Statt mit Sichlen und Sägesse, stande si mit Spießen und Halparten i große Hüüffe bi Chappel und z’Brämgarte, für enand ihre Glouben ufz’zwänge, und d’Roß, wo Heufueder sötten ytue, zieh grobs Gschütz und Bänne voll Munition bärguuf.
Aber no git’s Manne, wo wyter gseh als di ergellschterete Glehrte. Ob Chappel redt under mene Bireboum der Landammen Äbli vo Glaris dem Pfarrer Zwingli i ds eidsgenössisch Gwüsse. Dem einten isch d’Eidsgenosseschaft wichtiger, dem andere d’Reformation. Me weiß no nid, wo’s use wott.
D’Bärner stande bi Brämgarte. Wenn si no ne Schritt neecher gäge Chappel chömen und mit de
      410 Zürcher zsämehänke, isch di evangelischi Sach grettet. — Aber d’Eidsgenosseschaft? —
Di Herre vo Bärn löj sech o zueche. Rede mueß me mitenand! Der Herr Chaschper vo Müline rytet der Bärg uuf, und hinder ihm här chunnt mit den andere Chriegsrät der Venner Manuel. Der Herr Chaschper het still. Dert, am Bärg obe, zwitzeret’s vo Waffen und Harnische zwüsche de Böum — und dert unde, gäge Baar zue, o. Es dampfet und rouchnet und sürmet i de Lager, und dert, wyt äne, glänze d’Schneebärge vor em blaue Himmel. Wi schön doch das Land zu syne Chinder redt! Gspüre si das eigetlech nid? Was seit de dä, wo das gschaffe het, zu dene Heerlager? — Wenn doch nume die, wo da öppis z’säge hei, sech wette d’Zyt näh, der Chopf ufz’ha und das herrleche Land az’luege!
Da zupft der Venner Manuel sy alte Fründ am Ermel: «Lue dert!»
Uf der Gränzmarch zwüschem Züribiet und dem Zugerländli steit e großi Gebse voll Milch. Eine vo de Zürcher Vorposchte schnätzet Brot dry. Evangelischi und Katholischi lige drum ume, fische Bröche druus, houe sech mit de Löfflen uf d’Finger, und ihres Glächter löökt geng meh Lüt zueche. Und die sötte jitz ufenandere z’dorf mit Halparte, für ihre Gloube z’rette?
Der Ritter vo Müline lachet und seit: «Wi ne Näschtete jungi Hünd, wo us der glyche Chachle frässe. Es fählt nid vil, si schläcketen enand no d’Schnöuz und d’ Gfrääser ab.»
411 Es chömen ere geng no meh derzue. Es isch niemerem drum, sech z’verhoue. Fragti me se, so überchäm me zur Antwort: «He z’Donner o, für was sötte mir enand d’Grinde verschla? Sy mir nid mitenand im Mailändischen äne gsi? Dert hei mer zsämegha und sy fürenand ygstande. Dert hei mer mit- und fürenand dem Tod i d’Ouge gluegt. Üs bringt ekei Pfaff derzue, enand z’verhoue!»
Und bi dene paar Löffelhieben und Milchsprützer isch es blibe. Na vilem Hin- und Härrede hei d’Befählshaber chönnen eis wärde.
Am vierezwänzigschte Brachmonet het men uf beidne Syte di gladene Kanonen i ds Blauen usen abgfüüret und isch mit Singen und Juheien usenand gange. Wo di Herre vo Bärn abryte, begägne si hienache Brämgarte dem Banner, wo zur Schlacht ufmarschiere wott.
«Nüt isch! — Chehret nume wider um!»
«Ja, wär het de da kanoniert?»
«D’Büchse gläärt hei si, für der Fride z’verchünde!»
Jitz isch es z’beidne Syte vo der Rüüß uf de Matte läbig worde. D’Sichle hei im Sunneschyn blitzet und d’Wetzsteine pfiffe. D’Bärner und d’Zürcher hei o pressiert, für daheime no ga z’heue, wo’s nid scho vo Wyber und Chinder isch gmacht worde.
 
«Wi hesch es jitz? Masch’s no erlyden im Sattel?» fragt zwee Tag druuf der Herr Chaschper sy wider gwunnene Fründ, wo si vo Länzburg ufbräche.
412 «Es geit, es mueß!» antwortet der Venner. «I gspüre’s geng erscht wider so rächt, wenn i nüt meh z’tüe ha.»
«He nu, mer chönnen is jitz o besser Zyt näh als im Härecho.»
Ds gmeinsame großen Erläbnis het beidne ds Härz ufta und d’Zunge glöst. Si hei die, wo vor Ungeduld brönnt hei, daheime ga z’brichte, was gscheh sygi, voruus gla und sy bhuetsam hinder em Fueßvolk und sym Johle här gritte.
Vil, vil hei si mitenandere z’rede. I der Chünschtlerseel het’s wider ufgloderet wi nes Chuzefüür; der Ritter und Diplomat hingäge het, ohni’s z’wüsse, geng di freii Hand wi ne Waagschale la uuf und nider gah.
«Für einisch het’s es jitz ume», seit er, «aber der Brand isch no nid ustrappet. Es muttet wyter, und gäb’s lang geit, müeße mer wider um Fride ryte.»
«Wird scho so sy», git der Niklous zue. «Uf der Huet blybe müeße mer wohl; aber me het’s jitz wider einisch gseh: es isch doch öppis Wunderbars i däm Volk, so ruuch es sy ma: d’Kameradschaft. Da isch ei Not, ei Sähnsucht und — säg mer, was d’witt — ei Gott und Hälfer.
Das isch guete Bode. Da dry lat sech der Same zum Große säje.»
«Wär söll da säje?» het ihm der Ritter etgäge. «Dir weit keini Prieschter, kei Papscht, kei Ornig. In es paar Jahre säjt ech e jede, was ihm gfallt, und meint, sys Gjät sygi ds beschte Gwächs!»
413 «Du masch öppis rächt ha», antwortet der Venner. «So lang, daß d’Wält steit, isch’s eso gange. Der lieb Gott säjt ds Guete, der Tüüfel Uchrut i di glychi Fure. — Prieschter bruuche mer scho; aber nid nume Glehrti. Mir bruuche Chrischte, Manne wi der Brueder Chlous, wo alles dragä hei, für dem Gloube z’läbe. Dä het ekei Tropfen Öl uf ds Houpt übercho und isch doch gsalbet gsi, besser als tuused gwychti Prieschter. Das, woruuf es achunnt, isch ds Gwüsse für ds avertrouete Guet. Er het o gstudiert, der Brueder Chlous, nid uf der Hochschuel, aber im Volk und im Ranft, und dert isch ihm ds Wunder worde. — Bsinnsch di no, wi der alt Waberen is erzellt het von ihm?»
Der Ritter het es Lachen i den Ouge. «Ganz rächt», seit er, «aber der Brueder Chlous het der alt Gloube gha.»
«Mynetwäge! Ussenum wohl. Aber i ihm het doch scho der neu gläbt. Zletscht und am Änd chunnt’s uf Gott a, nid uf üs, und Heiland hei mer der glych. Ob Papischt oder Evangelisch, es isch sech deßtwäge nid derwärt, amenen einzigen Eidsgenoß es Haar z’chrümme. Mir müeße da drüber usecho und unbschouet, was linggs und rächts gscheht, dem Volk ds luter Evangelium gä, nid nume mit Rede, üses Läbe mueß ds Wort sy, wo by nen yschlat. — Du gloubsch mer’s villicht nid, aber bi längem chunnt’s de scho zum Vorschyn: Du wehrsch di mit Lyb und Seel für en alte Gloube, i mi für e neue; aber üs beidi trybt der
      414 glych heilig Geischt zur Wahrheit. Und wenn mir underwägs enand d’Chöpf verschla, so het is das nid der heilig Geischt agä.»
 
Daheim het’s Freudeträne gä, wi no nie. D’Frou Kätherli isch dür und dür erschütteret gsi, und es het Zyt bruucht, bis si ihrem Ma het chönne säge, dasmal heig si nümme dra gloubt, daß si ne no umegseji. Fascht erschrocken isch si ob syr Megeri, aber er isch wi zu neuem Läben erwachet gsi. Im stille het si ne jitz i den Ouge bhalte. Mängisch het es se wi nes Wunder dunkt, daß i däm abgmagerete Lyb no es settigs Läben isch. — Wi nes Chleid, wo von ihm wott abfalle!
Es paar Wuche sy still verstriche. Und du het’s wider agfange. Vom Rathuus här isch gfragt worde, ob der Venner chönnti ga Basel ryte. «Warum nid?» het er g’antwortet.
Da isch du d’Frou Kätherli schier i sech zsämegfalle. Er het’s wohl gseh. «Wenn’s halt sy mueß...» seit er zue nere.
«A mi dänkt wider niemer und a üsi Chinder», etwütscht’s nere.
Schier hert tönt’s, wo-n-er antwortet: «Üses Gärtli isch nid d’Wält. Es geit jitz um Größers, Kätherli. — Häb di nume fescht am Gloube!»
«Ach...»
«Es geit um ds Gröschte. Da darf me sech nid bsinne härz’gä. Alles, alles!»
415 «Gott! — I wett ja scho. — Wenn men o dörfti anäh, daß de öppis derby usechunnt!»
«Uf das dörfe mer nid warte. Üs wird, was mer gloube. Lue, der Brueder Chlous! I ha dr’s scho mängisch gseit. Mit brächenden Ouge het er no der Hader gseh under den Eidsgenosse; aber es chunnt doch, wi-n-er für se gloubt het. Und erscht üse Heiland! Niemer het weniger Erfolg dörfen erläben als är i där Wält, und trotzdäm het er no vom Chrüz abe dem Sünder ds Paradies verheiße. — Blyb nume derby: Wi schwärer der Gloube, descht größer d’Verheißung!»
Der Venner isch gritte, ga Basel, ga Zürich, i Thurgou use, überallhi. Geng het eis ds andere nach sech zoge. Der ganz Herbscht, der ganz Winter düren isch es däwäg gange.
Im Afang het sy Frou no mängisch gfragt: «Cha de o niemer anders? Mueß geng dä chrank Ma reise?» — Aber nah-ti-nah het si sech ergä. Si het ne nümme gha. Und jedesmal, wenn er ume heicho isch, isch er nere zum Gschänk worde, zletscht es Gschänk — zum Pflege. Si het wohl gmerkt: er treit je länger, descht schwärer. Es het gar nid dernah usgseh, wi wenn d’Sach vom neue Gloube zur sichere Rueh chäm. Ds Volk het geng no nid so rächt welle begryffe, uf was es derby achunnt. Grad descht yfriger het sech der Venner Manuel drum gsorget. «I wott nid für nüt gläbt ha!» het er geng wider gseit und isch uf ds Rathuus gange, sobald ne d’Füeß hei möge trage.
416 Am achtezwänzigschten Aprille git er bim Appäll kei Antwort. Dem Herr Chaschper vo Müline fallt es uf ds Härz. «Mueß ga luege!» — Uf sys Chlopfe git niemer Bscheid. Hübscheli stoßt er d’Türen uuf. Da weiß er alles. D’Frou Kätherli chnöiet am Bett vo ihrem Ma, lyt drüber ynen und schluchzet.
Di großen Ouge vo sym Fründ sy zue. Ihres Verwunderen isch gstillet, für geng.
Lang steit der Herr Chaschper wi us Stei ghoue. Du geit er zur Frou Kätherli, hilft nere-n-ufstah und füehrt se zu mene Stuehl.
«Was söll i jitz?» schluchzet si.
«Frou Manuel, Dir heit ne-n-üs gschänkt, dem Bärnervolk. — Das söll Euch nid reue! Es git no Ritter, wo ihri Pflicht tüe. Sorget Ech nid! —  —  — Het er no ne Wunsch ta?»
D’Frou Kätherli schüttlet der Chopf. Ändlech seit si: «Wo-n-er erwachet isch dä Morge, han i grad gseh, daß es änderet. Er het en Ougeblick eso stober i d’Stuben use gluegt und wellen ufha. Du seit er: ‹Löufer! — Löufer!› und fallt zrück. Und du isch es uus gsi.»
Si luegen enand a, d’Frou Manuel und der Ritter. Was het er mit däm welle? — Si verstande’s no nid. Tausend Jahre, heißt’s im Psalm, sind vor dir wie der Tag, der gestern vergangen ist, und wie eine Nachtwache. — Villicht versteit me hütt, na füfhundert Jahre, warum der Reformator Niklous Manuel na Löufer grüeft het, na Gottes-Löufer!
 * * *
 Nume nid gnietig wärden undnie müed, sys Beschte z’gä!
Nüt z’tüe ha und a ds Großvatters Äßtisch z’sitze, ohni sälber öppis chönne derzue z’tue, isch für ne Ma vo jungem früschem Trib scho zu sälber Zyt e bösi Sach gsi. Was söll da eine mache? Dasume gheien und d’Stadt Bärn vo innen und vo ussen aluege? Nu, der jung Alema het me nienen i de Loube gseh umeschwanze. Still daheime gsässen isch er über Pärgamänt und Papier, über Glas und herthölzige Brättli, het zeichnet, gmalet, gstoche, probiert. «Gäggelet», het der Großvatter und syni Lüt däm gseit, und si hei gmeint, si tüejen es guets Wärk, wenn si ne dervospränge, wi meh descht besser. So ne junge, gsunde Kärli am Nüttue im Huus z’wüsse! — «Chlöusi, reich mer e Wedelen ab em Eschterig! — Chlöusi, reich Wasser bim Brunne (und damit’s ne länger versuumi) bim Brunne vor de Buebebärg-Hüser. Es isch früscher!» (Dänk, wil’s dreihundert Schritt wyter im Döuchel gloffen isch!) Däwäg isch es der lieb läng Tag gange. Ohni z’muggle het er Stift und Pänsel dännegleit. He ja, me cha ja. Aber das Chlöusi hie, Chlöusi da, het ne-n-afange möge. I bi überhoupt gar nümme der Chlöusi Alema, i heiße jitz Niklous
      147 Manuel, und damit me no besser weiß, wora men isch mit mer und der alt Name nid ganz verlore geit: Niklous Manuel Dütsch. So het er uf em Gang zum Brunne dänkt; aber bhüet is Gott! Er het wohl gwüßt, wi-n-er mit däm bim Großvatter achäm. Nei, einschtwyle het er’s nume mit den Afangsbuechstabe dörfen under syni Zeichnunge setze. Und wenn si de einisch di Sache gseh und frage: Wär het das gmacht? Wär isch dä N. M. D.? und er de darf lachen uf de Stockzähnd und antworte: «He wär ächt?» de chunnt’s ne de villicht. Aber er ghört se scho antworte: «Du wohl — du!» Item, das isch halt doch der Wäg, villicht e länge, böse; aber es isch e Wäg. Und i houe’s düre. Und drum zeichnet er under di Buechstabe mit mene flotte Schnörggel e Dolch. Sitdäm er hinder Chrouchthal im Wald ds Vatters Dolch zoge het, für de Wölf z’wehre, isch ihm das eso im Sinn blibe: Wehr di, Chlous!
Ja, das «Gäggele», das nüt-Rächts-z’tüe-ha und daß d’Lüt nid a sy Arbeit wei gloube! Und bi allem däm Verliebtsy, ob allem Stichlen und Strichle, Malen und Mürme geng das Meitschi im Chopf! Uf allne Papierli steit’s afe konterfeit. Er verbrönnt se hampfeleswys, damit se niemer gseht. Nid wägem Uslache; aber wenn öpper würd errate, wär es isch, und ihm de wetti dry rede! Es geit niemer nüt a. Also verbrönnt me’s — und e Stund druuf isch es wider da.
Da isch wider einisch so ne Tag gsi. Es het ihm
      148 nüt rächt welle grate. «N. M. D.»-Schnörggle, Schlängge, Dolch, Doggeli, Gfrääser, Tüüfle, Ängeli, ds Meitschi. Und ändlech, wo-n-er du dry cho wär und en Idee ne packt het, heißt’s wider: «Chlöusi, e Wedele!» — Ja, geng numen eini uf ds Mal. Da isch ihm ds Trom verrisse. Das het der Tüüfel gseh, rurret er, geit uf en Eschterig, gheit es halb Dotze grobi Wedelen i d’Chuchi und schlat d’Türe hinder sech zue, daß ds ganz Huus weiß: potz Schieß! Die isch i der Falle. — Und furt!
Ne Halbstund druuf findt der Meischter Lieni Tremp der Niklous änet dem Gärbere-Graben am Bort gäge d’Aare. Dert sitzt er ob em Wäg i ds Marzili und stuunet i d’Wyti.
«Wo fählt’s, Alema?» fragt der Schnydermeischter und Großrat.
«Heiße nümme so.»
Dem Meischter Tremp fallt der Blick uuf vo dene große, fyschteren Ouge, e Blick voll Verdruß, me sieg: voll Heiweh, wenn me nid daheim wär. Ja — eigetlech, fragt sech der Schnyder, isch da nid öppis drin, wi wenn er e chly lätz im Chopf wäri? Und was der Niklous wyter redt, düteti o no dadruuf.
«Wie de?» fragt der Meischter.
Über däm isch der Maler wider zue sech cho. Es geit ja niemer nüt a, überleit er sech blitzgschwind, es chunnt de scho uus, wenn’s nachen isch.
«Hesch es Ungfell gha?» fahrt der Tremp furt. Und wider git ihm d’Antwort z’dänke:
149 «Öppe han i. — Dert unde, dä Ruf i der Schwellematt.» Dermit zeigt der Niklous uf e Brandplätz übere, wo verwiche di vier Dominikaner uf em Schyterhuuffen ihre martervolle Tod erlitte hei wägem Trug mit der Muetter Gottes i der Prediger-Chilche.
«Was söttisch du mit dene gha ha?» fragt der Meischter Tremp. «Chumm du chly zu mir yne! Channsch mer de brichte.»
Der Niklous dänkt: wär weiß? Eine, mit däm sech ließ rede, und geit mit. I der Butygge springt der Meischter uf e Tisch wi nen Aff. Und scho het er e gschnittene Bitz Tuech über d’Chnöi zoge, passet nen uf ne zwöite, gufet se zsäme, wichset e Nähtlig und — hai — d’Nadle schlüüft derdür, wi vo der Angscht gjagt.
Dä Flyß ergeret der Niklous. Er hocket uf mene Trog am offene Fänschter und luegt uf Helge vo schöne Costümes, wo a der Wand agnegelet sy. Fascht gluschtet’s ne, se ga abe z’schryße, wil ihm dür e Chopf fahrt, das wäri de am Änd na ds Großvatters Meinung vo der Chunscht no Arbeit für ne Maler. Aber ä’ä! Für das bin i de no nid z’ha. — Us däm Grüble weckt ne der Meischter: «Du wirsch doch o der Meinig sy, dä Bschiß am Gloube sygi sy Straf wärt gsi — oder öppe nid?»
Bschiß am Gloube! Ja, so het er gseit, und das Wort fallt i ds Niklouses Gmüet wi ne Rubin us mene Fingerring i ds Mählfeßli. Er schlüüft undere, und wi meh me nachegrüblet, descht wyter
      150 abe verlüürt er sech. Me weiß nume no, daß er drin isch, im Mähl, und wenn me ne-n-ume wott, so mueß me’s uf e Tisch usschütte.
«Das isch mir glych», seit der Maler. «Verdienet oder nid. Für mi isch dermit alli Arbeit verlore gange. Bi de Prediger hätt i en Ufgab übercho. Jitz isch dert nüt meh z’welle. Dä Brandplätz isch my Wunde.»
«Da wachst de o Gras drüber. — D’Barfüeßer wäre de o no da. Bruuche die nüt i ihri Chilche?»
«Dert isch für mi nüt z’welle.»
«Macht nüt. Es git no ander Lüt. Hesch niemer under de Vürnähme?»
«Hätti wohl; aber was nützt mir das? D’Frou von Erlach. Die het mir wohlwelle, aber me seit, si sygi schwär chrank. Der Chaschper vo Mülinen isch Landvogt z’Grandson.»
«Muesch halt e chly Geduld ha und d’Ougen offe bhalte. Es wott en anderi Zyt wärde. Der Schwager z’Glaris usse seit’s geng. Es isch nümme, wi’s sy sött. D’Chilche het ihri Heiligkeit verlore. Me weiß nümme, a wän sech ha. U das Chriegsglöuf u di Pänsione! Ds Gäld verhunzt d’Lüt, u der Tüüfel wird Meischter. Aber wart nume, wenn der Schwager einisch z’grächtem zu Wort chunnt...!»
«Wär isch das?»
«He, der Zwingli. Hesch ne nid gkennt? Er isch doch hie z’Schuel gange.»
«Aha, da dä wüescht Toggeburger?»
151 «Ja dä. E schöne Ma zum Aluegen isch er nid, aber e Ma, das chann dr säge.»
«Merke wohl, daß öppis i der Luft isch. Aber... wenn i numen afen öppis z’tüe hätti!»
«Me mueß uf d’Zyt achte. Dy Zyt chunnt de o, gloub’s nume! Wenn d’Sunne nid schynt, so channsch lang uf e Sunnezeiger luege. Da chönnti men o meine, es syg uus u fertig; aber wäge däm isch ds Liecht einewäg da. Stell du nume dys Sunnenührli zwäg und wart! Was gilt’s, grad wenn d’am wenigschte dra sinnisch, geit ds Schattestrichli uuf, und me cha wider underscheide zwüsche heiter und fyschter.»
Ob allem däm Rede hei dem Meischter Tremp syni Händ nid en Ougeblick glöiet. Lose hätti der Niklous no lang möge; aber was er nümme het mögen usgstah, das isch das Zueluege gsi. No einisch tuet er e Blick uf di Helgen a der Wand. Es chunnt ihm en Idee. Villicht, wär weiß, merkt so eine de öppis, wenn men ihm näbe syni Chleiderdogglen e Landschnächt hänkt, wo de aber zeichnet isch, daß me derzue darf stah. Und in e Schnyderbutygge chömen allerhand Lüt großi und chlyni. Scho gseht er uf em Heiwäg d’Figur vo sym Landschnächt: graduuf, halb vo hinde, mit großem Schritt, d’Muskle gspannet, daß me druuf möchti brätsche, ds Gsicht übermüetig über d’Achsle gäge Bschouer gchehrt, ds Barett wi ne Mandorla derhinder, der Spieß parat, daß me ne fei i de Rüppi gspürt. Und de machen i dem Schnyder no ne
      152 chlyne Sunnezeiger druuf, damit er gseht: i ha ne begriffe.
Jitz isch der Niklous wider uf sym Trom. — Dä Tremp! — Wi het er gseit? — Bschiß am Gloube. — Ja. Wi meint er das? Sötti das müglech sy? Öppis wi nen Ahnung geit dem junge Maler uuf, e furchtbare Schatte. — Was wott der Toggeburger? Wi isch das gmeint? — Dröit der Chilchen e Gfahr? — De mueß men aber für se-n-ystah. Undereinisch lächeret’s ne. D’Chilche, wo sötti waggele! Nei, ds Volk het der Chopf verlore.
Der Niklous chunnt uf e Platz vor der Lütchilche. Da stande Wyber binenandere, hei d’Händ über em Buuch verschränkt, wi wenn’s niene nüt z’tüe gäb, und luege mit Ouge wi Chällerlöcher under große Hube vüre. D’Glogge vo Barfüeßere lütet. Das wott no nüt säge, es schället der ganz Tag chehrium a menen Ort. Bi dene Wyber steit d’Frou Vogt, ds Niklouses Muetter. Si chunnt uf ihn zue, het ihm offebar e Neuigkeit.
«Was isch los?»
«Weisch, wäm si lüte? — Der Frou Barbara von Erlach!»
Der Niklous antwortet nüt. Er luegt nume stober dry und schnuufet, wi wenn er vor en Ate cho wär. So luege si enand a. D’Muetter weiß wohl, daß dä Tod ihm z’Härze geit. Ändlech seit er so i ds Läären use: «O no» und geit hei. Da steit der Tisch mit sym ganze Malergräbel druffe. Vor füf Minute no het er sech dadruuf gfreut; jitz möcht er
      153 am liebschte mit dem gstreckten Arm drüber fahren und alls under ds Bett wüsche. D’Händ uf em Rügge, lähnt er sech a d’Wand, stürmet i d’Stuben und het ds Gfüehl, es welli nachte, wo’s doch erscht Mittag isch. D’Barfüeßer-Glogge schwygt zum Glück. — Villicht het si-n-ihm der einzig sicher Fründ, der Chaschper, zueche glütet. Es wär emel geng das.
Aber er weiß wohl: mit der Frou Barbara isch ihm öppis erlösche, wo nie meh wider ufgeit, der einzig Glanz i syr Jugedzyt, alles, was ihm ds Läbe schön gmacht het. Und di Frou het ne mit nere feschte Hand in Egi gha, o wenn si nid grad lybhaft umewäg gsi isch. Er wär im Sumpf ohni si — oder z’totgschlage, nid am Lyb, aber am innere Möntsch und der Chünschtler in ihm...
Ja nu, gläbt sy mueß jitz halt einewäg. Me mueß sy Ma stelle. Und der Niklous Manuel Dütsch het nid im Sinn, nume grad sys Brot usez’mache, für sech in es paar Jahre vom Totegreber la undere z’tue, ohni daß numen öpper merkt, daß da eine weniger isch. — Es mueß eifach gschaffet sy, ob si-n-ihm’s abnähmen oder nid. Vergäbe söll di herrlechi Frou nid i sy Juged ynezündtet ha. Es wär e Sünd, la z’ergah, was si pflanzet het. — Aber äbe... es het öppis z’bedüte, daß es e Frou gsi isch, wo das an ihm ta het — e Frou! E schöni Hand het ihm ds Liecht gha zur Arbeit. Das cha numen e Frou. E Ma — und wär er Gott weiß was — chönnt sech nid ebha, eim dry z’chafle. Aber
      154 eim so in aller Stilli zündten und mit ihrem Aten und ihrer Wermi und Schönheit der Härzschlag i d’Arbeit yne bringe, das chan e Frou und niemer sünsch. Und wenn me nümme wyter weiß und wenn der Verleider eim Hand und Füeß lähmt, de mueß me der Chopf chönnen enere Frou uf d’Schoß lege, bis eim ne der Gloube wider lüpft. E Frou, e Frou, e Frou mueß häre! — So het’s der lieb Gott gmeint. — Und mir het er eini la wachse. Jitz gangen i se-n-i sym Garte ga reiche.
Wär hüttigstags im Münschter umenand louft, het kei Ahnung dervo, wivil Chummer, wivil Läbesluscht da under dene Steiplatte für geng zur Rueh cho isch. Wo der Ritter Chaschper vo Mülinen uf der Landvogtei z’Grandson verno het, daß sy Muetter gstorbe sygi, isch si scho näben ihrem dritte Ma under em yghouene von Erlach-Wappe gläge, und bis er z’Bärn acho isch, sy bereits bi zwänzig Schueh Wachscherzen uf der Gruft abebrönnt gsi. Er het neui la ufstecken und isch mit sym eltischte Suhn, dem Hansruedi, häregchnöilet zum Bätte. So het ne der Niklous Manuel gfunde. Drei Schritt hinder sym Fründ isch er o nidergchnöilet und het für d’Seel vo der Frou Barbara bättet, bis der Ritter ufgstanden isch und ne gseh het. Keis Wort hei si zsäme gredt. Si hei sech nume d’Hand gä, und dermit isch alles Nötigen under Fründe gseit gsi. Mitenand sy si zur Chilchen uus. A der Heiteri usse gseht der Niklous, daß der Ritter Ougewasser het. Und drum wird wyter
      155 gschwige. Für under em Druck ewäg z’cho, fragt du ändlech der Niklous: «Isch das dy Eltischte?»
«Ja.»
Wenig Wort; aber der Stolz het ds Vatters Ougen e neue Glanz gä.
So sy mir gsi, wo mer im Gärbere-Grabe gchrieget hei, dänkt der Maler, luegt di beiden a und spinnt wyter: Du scho Landvogt und Vatter vo settigem Ufwuchs! — Und i geng no nüt.
«Du, los! I chume de hinecht zue dr», seit der Ritter, «i hätti dy Großvatter no öppis z’frage. Du weisch, er isch di läbigi Chronik und scho achtzgi. Me mueß di Alte frage, so lang si no da sy. Me cha nie wüsse.»
«Er isch ga Baden abe, a d’Tagsatzung.»
«Was du nid seisch! Ma-n-er no so wyt reise?»
«Er sötti nümme; aber säg das so eim!»
«Es isch schad, daß er nid da isch; aber i chume de einewäg. Chume lieber zu dir. Bi üs daheim tötelet’s no.»
Si sy am Abe chuum binenandere gsi, so chunnt d’Red uf ds Niklouses Liebi zum Kätherli Früschig.
«Du hesch rächt», seit der Ritter, «aber i will der jitz öppis säge: i ha der’s verchaflet.»
«Du? — Wiso?»
«Ja, i. Und juscht drum hätt i gärn mit dym Großvatter gredt.»
«Was wotisch da rede? I ghöre ne scho, wi-n-er seit: Um ds Himmels und aller Heilige wille!
      156 Dä Nütnutz und hürate! Es fählti sech no, daß er ds Wybervolk im Chopf hätti! — Ja, so redt er.»
«I weiß scho, daß eine, wo längschtes da drüber uus isch, nid begryft...»
«Du bisch guet, drüber uus! — Und der Schultheiß Matter, wo mit achtzig Jahre no nes jungs Meitschi ghüratet het!»
«Es het ne-n-aber o töt. Das wird anderen alte Herren o Ydruck gmacht ha.»
«Villicht. Wäge däm git my Großvatter glych no nid zue, daß i hürate. — Aber wunder nähm’s mi, wiso du mir söttisch d’Sach verchaflet ha.»
«Los nume! I ha dir bi ds Früschigs welle z’bescht rede...»
«Und bisch lätz acho?» Der Niklous richtet es paar erchlüpfti Ougen us sy Fründ.
«Los nume!» fahrt dä furt. «I ha di usegstrichen als Meischter. Aber äbe. Juscht mit däm bin i agschosse. Nid daß si dir nid wohl wette, aber... für’s mit eim Wort z’säge, das sy jitz halt Lüt, wo... wi söll i säge?... lieber e Ritter im Huus hätten als e Meischter.»
«Da isch der Hansli derhinder.»
«Es cha sy; aber o der Alt.»
«Was hei si de gseit? I meine ds Kätherli? — Isch öppe da einen umewäg, e Ritter?»
«Nid, daß i wüßt. Aber los nume! I ha’s du myr Muetter erzellt. Du weisch ja, daß si dir gärn ds Glück zuegha hätti.»
«Und was het si gseit?»
157 «Glachet het si. Es isch ds letschtmal gsi, daß i se so ha ghört lache. Ganz gschüttlet het es se. ‹I cha mer’s wohl dänke›, het si gseit, ‹der alt Früschig! Wenn eine wi är einisch Landvogt gsi isch, so seit ihm nachhär d’Schuehmacher-Wärchstatt nüt meh. Und erscht no der Jung! Dä fragt der Schaal o nüt meh nah, dä wott jitz anderi Stieren a de Hörner packe. Und was gilt’s, in es paar Jahre hei si, was nen im Sinn lyt. Ihri Chinder und Chindschinder regiere de villicht z’Bärn. Das sy Chöpf, und ihri Händ hei Griff, potz Guggerli›.»
«So? Bis jitz het emel der Alt nüt derwider gha, sech la Meischter z’heiße!»
«Äbe, das han i o gmeint. Aber wo-n-i du ghört ha, dem Kätherli hätti me lieber e Ritter, han i gmeint, i mach’s guet, wenn i sägi, du sygisch drum nid e gwöhnleche Handwärchsmeischter, du heigisch e höcheri Meischterschaft. — Jitz weisch, mit was i der’s verchaflet ha.»
«Sy si toub worde?»
«Und wie! — Aber my Muetter het mi du tröschtet. Si het gseit: ‹Bhüet is, bhüet is! D’Liebi, wenn si ihre Name verdienet, fragt weder na Rittersporre no na Meischterbrief. Si nimmt, was nere gfallt.›»
«Äbe! Aber mit allem däm bin i so gschyd wi vorhär.»
«I gloube, mit dem Gfalle wär’s nid so bös. Cha der nid säge, warum; aber ds Kätherli isch emel doch rot worde, wo-n-i vo dir gredt ha. Und
      158 es git Meitscheni, die hei’s im Brunch, zerscht ewäg z’bänggle, was si gärn hätte. Und chunnt’s nid vo sälber ume, so gange si’s, wenn grad niemer luegt, wider ga näh. — Aber me mueß mit der Sach rächne, wi si lyt. Lue, es isch halt so. Es het hie niemer nüt uf der Chunscht, wi du se versteisch. Der Wäg o zu nere rächte Frou geit i Gotts Name dür e Große Rat. Da git’s nüt z’brichte, und drum han i mit dym Großvatter welle rede.»
«Du wirsch doch nid mi wellen i Große Rat borze?»
«Juschtemänt.»
«Was söll i dert?»
«Vorlöufig nume sitze.»
«Und der Chopf daheime la?»
«Emel ds Muul. D’Ohre muesch mitnäh. — Aber ohni Gspaß: lue, hie z’Bärn gilt nüt, wär nid vor Rät und Burgere sy Ma stellt. Und — du masch mer’s glouben oder nid — es isch o der erscht Seigel am Leiterli zu ds Kätherlis Gadefänschter. Mit Helge-Male chunnsch zu keiner Frou.»
«Und ohni Frou niene hi, du hesch rächt. — Also mira, so mach! Aber ob i de ds Muul geng daheime la, fragt sech.»
«Du würdisch mi duure, wenn’s dert vernischtet würd und verlore gieng. Mir bruuche’s de no für en Achatius.»
«Aber gäll, Chaschper, mit der höchere Meischterschaft geisch mer se de nümme ga gusle!»
159 «Kei Chummer! Sobald i weiß, daß du i ds Rathuus chunnsch, gangen i wider uf my Vogtei, und de bringsch mer de einisch dy Frou! Es git de z’Grandson no Arbeit für di, in ere Kapälle. — Was meinsch, wenn chunnt dy Großvatter hei? Er wird sech halt müeße Zyt näh. Mit achtzig Jahre galöpplet me nümme so gärn.»
«Er chönnti scho lang ume da sy. Bis jitz het ihm ds Ryte nöue no nid Müej gmacht; aber bi so menen alte Ma cha’s undereinisch z’vil sy.»
 
Drei Tag na däm Gspräch ghört der Niklous Manuel ob em «Gäggele» ungwaneti Stimmen uf der Gaß unde. Er springt a ds Fänschter und gseht grad no ne jüngeri Frou hinder em Großvatter uf em Roß sitze. Si luegt schier übermüetig um sech. Es macht Gattig, si well de Gwunderige, wo z’ringsetum zum Vorschyn chöme, wi d’Schweißtröpf uf nere heiße Stirne, säge: Lueget nume! Es isch eso. — Si rütscht ab em Roß, wi weiland d’Rebekka ab em Kamel, zupft sech der Rock zwäg und zieht der Fädere-Huet ab, für ds Haarnetzli besser az’zieh, währed der Herr Dokter Frickart sy wyße Bart bis uf e Roßchammen abe lat, für us em Sattel z’bärze. Aber jitz steit er da, streckt sech, lat ds Roß zum Brunne loufen und seit zu der Frou, wi eine, wo mit syr fertigen Arbeit würklech zfriden isch: «So, da wäre mer.»
Der Niklous lähnt sech zum Fänschter uus und
      160 ma sech nid ebha z’frage: «Isch das öppen e neui Großmuetter?»
Der Ratsherr luegt ufe, froh, daß men ihm däwäg d’Vorstellung erliechteret, und antwortet: «Juschtemänt, Chlöusi.»
Der Maler zieht der Chopf y und verschwindet. «Juschtemänt», seit er zue sech. «Es geit nöue di Tag alles juschtemänt, ig i Große Rat, juschtemänt, e jungi Großmuetter i ds Huus, juschtemänt. Was chunnt ächt no?» — Aber warum e guete Luun ga verderbe? Wär weiß, ob nid mit där Frou e Sunnestrahl i ds Huus fallt und alti Vorurteil uflindtet?
Ohni vil Lärmen isch das unglyche Paar d’Stägen uuf cho. Der Niklous het mit eim Oug di Brut oder Frou als Maler agluegt, mit dem anderen als Stiefgroßsuhn. I der Fyschteri vom Stägehuus seit er sech no: jitz nimmt’s mi donschtigs wunder, wär elter isch, ob ig oder my Großmuetter.
Er heißt se gottwillche, tuet ne d’Stubestüren uuf und füehrt se-n-a ds offene Fänschter vüre, für se z’gschoue. Hm, dänkt er, für ne Hushältere hätti’s e weniger Hübschi o ta. — Dä Großvatter, dä Großvatter! — Gredt worden isch nid vil. Was het me sölle säge? Agluegt hei si sech chehrium und geng eso, daß keis öppis dervo hätti sölle merke, und doch het me sech gägesytig wellen us den Ouge läse, was me vonenand dänki.
161 Der Niklous spilt’s uf di heiteri Syten usen und seit: «Ja, ja, Großvatter, so ne Tagsatzung!»
«Die han i de nid öppe versuumt», antwortet der Ratsherr, «aber es isch mer no Zyt gnue blibe. Mir sy nämlech scho trouet. Dy Stiefgroßmuetter heißt Anna Brugger und chunnt vo Hornusse. Mir kennen is nid erscht sit geschter.»
«He nu», seit der Maler, «die Sorte vo Hornusse ließ i mer gfalle!»
Si hei sech gsädlet, und der Niklous fat a der Huswirt spile. «Was cha men ech ufstelle?» — Er merkt wohl, dem Großvatter wär’s chummlecher, er gieng ga «gäggele»; aber jitz isch der Maler uf de Wedele. Er treit se nid nume zueche, er vertromet se-n-und füüret und het geng wider d’Nasen i der Stube. Z’gseh git’s wyters dert nüt. Si sitze näbenenandere wi bravi Schuelchinder. Wi wetti sünsch der Großvatter ds morndrisch dem Niklous bherte, er heigi nume ghüratet, für nes guets Byspil z’gä i där Zyt, wo d’Lüt sech so gar nüt meh us unehleche Chinder mache?
D’Stadt het jitz wider öppis z’brichte. Es geit ihm de wi dem Schultheß Matter, säge d’Lüt; aber si chönnte sech das Mal trumpiere. Für se z’gschweigge, zeigt sech der Dokter Frickart flyßig i der «Chrone», wo usgmacht wird, wenn’s Mode wärdi, daß eine no mit achtzgi ne hübschi Frou überchömi, so syg es sech emel de wider derwärt, z’läbe.
Dert, i der «Chrone», erwütscht du der Herr
      162 Chaschper vo Müline der Dokter und profiliert vo sym Hochzyterluun, für dem Niklous z’bescht z’rede. Hürate sött er und i Große Rat cho. «Das wäri scho gschyder als daheim hocken und gäggele», meint der alt Herr. Er weiß wohl, daß d’Neechi vo so mene ledige Maler mit offenen Ougen und mene gschliffene Muul syr junge Frou nid i Chram passet.
«Dadüren also wär jitz nüt meh im Wäg», brichtet der Ritter ds morndrisch sym Fründ, «i gloube, dyr Frou Großmuetter chönntisch kei größere Gfalle tue.»
«Juschtemänt, he?» lachet der Niklous use.
«Und i gloube», fahrt der Herr Chaschper furt, «der Ougeblick wär bi ds Früschigs nid ungschickt. Si sy nämlech im Chummer um e Vatter und um e Hansli. Die sy doch beidi mit usgrückt i d’Lampartei, und sit dem Sturm uf Genua het me nüt meh vo ne ghört.»
Bald druuf isch der Landvogt vo Grandson wider uf sys Amt gritte. Zum Arbeite hätti’s jitz e gäbigi, stilli Zyt chönne wärde, — aber wi’s de so geit im Chünschtlerläbe: es wott und wott sech mängisch bi allem guete Wille nid zsäme schicke. Wär me bi Luun, so cha me nid derhinder; hätti me Zyt und Stilli, so geit eim nüt vo der Hand. Es het jitz niemer na Wedelen und Wasser grüeft. Ehnder wär der Großvatter sälber uf en Eschterig oder zum Brunne gange, wenn er grad niemer zur Hand gha hätti. Nei, vo da nache hätti der
      163 Niklous nüt gha z’chlage; aber di Sach mit dem Große Rat isch ihm im Chopf umegfahren und de äbe...! Aber me hätti chönne meine, d’Frou Früschig sygi mit ihrne Töchteren und dem jüngere Suhn uf d’Suechi über d’Bärge gange. Louben uuf, Louben ab isch der Maler, er het hinder de Pfyler vüren a ds Früschigs Huus ufe güggelet; aber es het ne-n-afange dunkt, si heige dert nid vil uf Lüfte. Di Buzeschybli hei sträng vermacht, emel vo usse gluegt. Derhinder frylech hei di beide Töchtere sech mängisch fascht chrank glachet ob där Spioniererei. Aber der gröscht Gspaß hei si doch du gha, wo si grediüberen ihre Brueder Hansli hinder eim Loubepfyler gseh hei und der Maler hinder em andere. Merkt er’s ächt? — Fascht het ds Kätherli Angscht übercho, vowäge dem Hansli syni Gwanheite sy im genuesische Chrieg nid duucher worde. Wenn’s jitze z’mache wär gsi, hätt es no gärn dem Niklous es Zeiche gä, er söll flieh. E Verliebten isch nid merkig; da mueß me dütlech rede. So ryßt ds Kätherli undereinisch ds Fänschter uuf und rüeft über d’Gaß — trotzdäm ’s no gar nid Zyt isch gsi: «Hansli! — Cho ässe!» Mit däm chunnt der Hansli under em Loubeboge vüre, der Niklous gseht ne-n-und dänkt: oha, bisch du wider im Land? — Also wär der guet Ougeblick wider verpasset. Aber der Maler isch gar nid Sinns gsi, wyter uf d’Gunscht vom Ougeblick z’passe. Däwäg chönnti einen alt wärde, ohni zu syr Sach z’cho. Übrigens het niemer wyt bruuche
      164 z’loufe, für z’erfahre, daß di beide Früschig ume z’Bärn sy. Vo Wirtshuus zu Wirtshuus isch d’Mär gange, der Hansli sygi vor Genua uf mene Streifzug de Venezianer i d’Händ gfalle, und wenn nid der Herr Albrächt vom Stein, wo erscht vor churzem no dem Chünig vo Frankrych Chnächte zuegfüehrt het und jitz mit de Venezianer gäge d’Franzosen im Fäld gstanden isch, ne gfunde hätti, so gäb’s kei Hansli Früschig meh. Daß er i der Gfangeschaft z’Ferrara schier verhungeret gsi isch, hätt ihm frylech niemer meh agseh. Chäch und fräch isch er i der Stadt umegfahre, het Gäld im Sack gha und gschlitzti Chleider, kei Landschnächte-Fähnerich schöneri.
Der Brachmonet isch warm und schön worde. Es het ein use zogen us der Stadt, und drum isch d’Chünizer-Chilbi grad mängem erwünscht cho.
«Sant Anna! Sant Anna! — Was chunnt ech z’Sinn? A di Burechilbi!»
«Aber Muetter, der Hansli...»
«Ja, äbe der Hansli! Es nimmt mi nume wunder, was dä Bueb no alles ateigget.» Mit däm het d’Frou Früschig ihri beide Töchteren i der Stube la stah, wo si ihri schönschte Röck über Tisch und Bett hei usgspreitet gha. Si isch aber nid wyters us em Hüsi cho, wil si sech gseit het: Wartet nume, bis der Vatter vom Rathuus heichunnt! Dä wird ech de di Flouse scho dürtue. Es fählti sech grad no, daß di Töchtere Früschig an e Burechilbi gienge, jawolle! Me het ekeis Wort meh drüber verlore
      165 — — bis z’Mittag, wo der Vatter bi der Suppe seit: «I mueß de am Donschtig ga Chüniz use.» Da isch Füür ufgangen i den Ouge vo de Chinder. D’Muetter hingäge chehrt der Löffel uf halbem Wäg zum Muul.
«A d’Chilbi? Vo Rats wäge?» fragt si.
«Äbe juscht. — Es söllen üseren es paar ga luege, was da geit.»
«Ah, däwäg?» tröschtet sech d’Muetter. «Häb emel de Sorg!» seit si zu ihrem Ma. «Es geit de da mängisch wüescht, wenn si di dritti Maß helte. Nu, dir wärdet dänk bi dene Dütsch-Ordesherren am Tisch sy. Aber gäll, du lasch di de nid z’hert vüre?»
«Dir chönnet mi ja de am Chuttefäcke ha, Kätherli und Gritli!»
Da het der Vatter beidi Töchteren am Hals, und der Hansli fat afa singe, und der Ludi findt vor Freud Mittel und Wäg, ne Platsch Suppen uf ds subere Tischtuech z’verschütte. E Chlapf vo der Muetter bringt ne wider zur Rueh, und der Vatter befihlt mit mene Lachen i den Ouge: «Still jitz! Ässet!»
So isch du dä Tag cho, schön und hilb, und so wyt me gseh het um d’Stadt ume, isch alles im Saft gläge. D’Luft isch voll gsi vom Duft vo gmäjte Matte. Uf der Gurte-Syten isch ds Heu no gläge, uf der Chünizbärg-Syten isch es yta gsi. Z’beidne Syte drob zueche hei di früsche Tribe der Tannewald heiter gmacht. Gjuzet het’s uf allne Wääge. Us em Chünizbärg-Wald abe sy si cho, Bueben und
      166 Meitschi, vo der Sänse här über Härzwyl, us em Schwarzeburgerland über Schliern und dür ds Gurte-Täli, Bure, Bure, nüt als Bure, aber mänge derby, wo scho gwüßt het, was Chrieg isch und wi d’Wält änet de Bärgen usgseht. Und vo der Stadt här isch es cho wi Meiebluescht uf der Wanderschaft, fascht luter Bueben i gschlitzte Chleider vo allerhand Farb, alles jungi Lüt, wo nüt anders gwüßt, no gloubt hei, als daß di ganzi schöni Wält nume für si da sygi, so rych und so voll, daß eim geng grad ds Schönschten etwütscht, wenn me sech z’lang am glyche Blüemli erluschtiget. Me het nümme Zyt zum Heinäh, Ystelle, Bhalten und Zfridesy. Nei, hurti an en Arvel, usgchüschtet, dännegheit und hai! wider es anders, gäb eim’s der Nächscht ewägschnappet. Ja, so chunnt’s hütt vo allne Syte gäge Chüniz zue. Und i de Wirtschällere tropfe scho d’Häne vom vile Probiere. «Der Donner o», säge di Ratsherre, wo sölle ga luege, was gangi, «das wird öppis chönne!»
Es zuget über ds Steihölzli, und z’mitts drinne chunnt breit und stattlech der alt-Landvogt und Ratsherr Früschig zwüsche syne schöne Töchtere. Und hinder ne sprütze vor Übermuet ihri Brüeder. D’Muetter het sech nid derfür gha, a di Gugelfuehr z’cho. Der Schleipftrog z’mache, begähr si nid, es schadi dänk sowiso nüt, wenn öpper Vernünftigs daheim blybi, für bi Barfüeßere ga z’bätte.
Wi dä Wald schmöckt im Steihölzli! — Wyter
      167 usse stübt’s scho chly. Es git wyßi Schueh und trocheni Häls.
Plötzlech, wo si i Schatte vo der Chilche chöme, brüelet der Hansli: «Potz Donner, Chueri vo Latterbach! — Chlöusi, Chlöusi, wottsch um ne Guggischbärgeren uus? — Chumm abe!» Ja, dert obe, uf der Chilchhofmuure sitzt der Niklous wahrhaftig in ere gschlitzte Tracht, schöner nützti nüt. Und er treit se nid wi etlehnt. Si sitzt ihm. In es paar Gümp isch er dunden und grüeßt gattlech. Si gschoue ne mit großen Ouge. Nume ds Kätherli versteckt syni under de Wimpere; aber er merkt wohl, er het nid lätz grächnet. Der Hansli luegt ne no einisch vo obe bis unden a und fragt: «Was chunnt di a? — Bi wäm hesch dinget?»
«Hm», git der Niklous harmlos ume, «darf öppen üsereine nid o einisch öppis Rächts alege?» Der Hansli bruucht nid z’wüsse, daß für das Chleid jitz i der Butygge vom Meischter Tremp ganz e bravi Madonna und zwee verwägeni Landschnächten a der Wand hange.
Der Hansli isch, so lang er no kei Channe gheltet het, gar nid en untane. Er gönnt jedem sy Freud; er cha sech nume nid vorstelle, daß eine, wo däwäg umenandere louft, wi der Niklous, ds Gäld derzue anders als vo mene Wärber sötti übercho ha.
Und jitz gange si halt mitenand, z’mitts dür das Chilbi-Volk düre, wo zerscht no ne Stund lang uf der Straß umenandere steit, enand gschouet
      168 und du no i d’Chilche geit ga chnöile. Der Hansli zieht der Niklous mit i Hof vo der Ordes-Commende, wo tischet isch für di Herre vo Bärn. Me lat sech zueche, und wo der Comtur sälber chunnt, der Herr vo Fridinge, da schiebt wahrhaftig der Hansli no der Niklous zuechen und seit dem hochwürdige Herr: «Wenn Dir öppen einisch ne Maler bruuchet, wo öppis cha, so wär de das eine!»
Der Niklous trouet synen Ohre nid; aber er macht nid der Gstabi. Und wo der Comtur sech fründlech mit dem Maler ylat und fragt, wo-n-er glehrt heigi, da luegt e ganzi Zylete vo Ougen uf ihn, und ds Kätherli seit sech, hübsch syg er halt doch. Es breitrandigs Barett het er über ds rächten Ohr zoge, so daß sy schöne, fyne Chopf sech dütlech abzeichnet. Er isch vo glimpfiger Gstalt, und wenn er umeluegt und mit syne großen Italiäner-Ouge d’Lüt muschteret, so wird’s dem Kätherli heiß under der schön gfältlete Hemlisbruscht. Aber es luegt nume, wenn är nid luegt, und mängisch tönt’s dem Niklous i den Ohre: i ha der’s verchaflet. — Item, me sitzt jitz a der glyche Tischete, wyt usenand, aber doch nid wyter als e tannige Lade vo zwölf Schueh.
D’Ordesritter sy nid schäbigi Wirte. Me lat sech’s la wohl sy und sitzt geng no da, währed me zwüsche de Hüser düre scho d’Tanzmusik und ds Gsurr und Gjuz von ere luschtige Stampfete ghört. Di Junge löökt’s ewäg; aber si dörfe nid rächt vom Tisch, so lang der Comtur dasitzt und redt. Nah-ti-nah
      169 hingäge lugget’s doch. Eint und anders verzieht sech und chunnt ume. Der Hansli und der Ludi Früschig drücke sech dervo, so daß es lääri Plätz git und der Maler neecher und neecher a di Töchtere cha zueche rücke. Ds Kätherli macht es Gsicht wi ne bschlosseni Spychertüre. Aber wo git’s so ne Türen ohni Guggloch? Me mueß enandere ds Wort gönne. Das isch nümmen anders z’mache. Zwüschenyne touchet der Hansli wider uuf mit rot tanzetem Gsicht. Me schwitzt, es wird luter und luter gredt, und das git Durscht. Di Ordesritter sy verschwunde, numen ihri Channe sy no da und geng wider nachegfüllt. Di Ratsherre sy furt. Si müeße ja ga luege, was geit. Und a ihrem Platz sitzen ander Lüt, jungi Bärner, wo Durscht hei. Es geit geng läbiger zue. Der Hansli Früschig erzellt, und wenn einen ungläubig dryluegt, so brüelet er ihm di ganzi Gschicht vo Genua bis Ferrara i ds Gsicht yne, daß er nümme weiß, isch er vom Schwitze naß oder vo öppis anderem. Es begryft eigetlech niemer, warum me däwag mitenandere mueß rede, warum Füüscht und Channen und Bächer und Täller uf de Tischen umetanze. Me isch ja nid übelghörig. Z’mitts drinne wird der Niklous z’Red gstellt: «A jitz, vo wäm hesch du Handgäld?»
«Vo niemerem.»
«Das gib amene Löl a, aber nid mir! Wo hättisch de das Gwand här?»
170 «I ha’s weder amene tote Franzos, no amene Venezianer vom Lyb gstole.»
«Du! Was wottsch mit däm säge, he?»
«He, me wird öppe no uf schicklechi Manier zu Chleider chönne cho!»
Da chlemmt e chlyni Hand der Niklous chreftig i Arm. Es isch ds Kätherli, wo möcht warne; aber es isch scho z’spät. Dem Hansli isch nid zum erschtemal eis gsteckt worde wäge sym Überloufe vo eim Chriegsherr zum andere, er isch hurti parat, hinder jedem unüberleite Wort ne versteckte Hieb z’sueche. Und einisch toub, kennt er keis Bsinne meh.
«Was wottsch mit däm, he?» brüelet er. Scho mit der Hand am Dolch wott er um e Tisch ume, und wil er e settige Gwaltskärli isch, trouet sech ihm niemer vor d’Füeß — ussert dem Kätherli, wo ufspringt, plötzlech syni geng so sorgsam bschlossenen Ouge wyt ufsperrt, daß me ganz erchlüpft, und befihlt: «Hans! Du weisch...!» Ds Kätherli leit ihm sy tapferi Hand uf e Dolchgriff und seit der jüngere Schwöschter: «Gang, rüef dem Vatter!»
Anderi Lüt hei der Niklous vom Tisch ewäg zogen und setzen ihm zue, er söll mache, daß er furt chömi.
Der Hansli tuet wi vo Sinne, brüelet, fluechet und redt Wort, wi se no niemer hie ghört het. Wo-n-er der Niklous nümme gseht, dröit er: «Flieh nume, du...! Du ertrünnsch mer glych nid! I finde di scho. Du chunnsch nümmen uf dyne Füeße ga Bärn yne!»
171 Währeddäm d’Ratsherre sech uf der Dorfgaß vor de Wirtshüser zeigen und dermit ds Volk in Egi bhei, steit dobe, im Hof vo der Commende, der Hansli bluetrot und luegt um sech, wi wenn er sech überleiti, wäm er a Chrage well. «I finde di scho, wart nume!» brüelet er geng wider, bis einen ihm zuerüeft: «De muesch di aber derzue ha, sünsch isch der Chlöusi no vor dir z’Bärn inne!» Uf das hi tuet er e neue Fluech, zieht der Dolch und geit breitspurig uf d’Dorfgaß abe. «I finde di scho, i finde di scho!» — Alles flieht uf d’Syte. Niemer het Luscht, där Chriegsgurglen i Wäg z’cho. Hinder ihm füllt sech d’Gaß wider mit Lüt und Glächter. Ja, jitz chönne si ume lache, wo me ne vo hinde gseht gäge ds Steihölzli zue loufe.
Underdesse het ds Kätherli der Niklous erlickt. Er steit änet dem Bach am Bort oben und luegt dem Hansli nache. Es gseht grad uus, wi wenn er ihm nache wett — villicht us Gwunder, oder wil er nid dä sy möchti, wo sech vor em Hansli förchtet. Da louft ds Kätherli ds Bort ab, was gisch, was hesch, über ds Brüggli, änen ufe, atelos und blybt erscht stah, wo der Niklous einisch zrückluegt. Z’mitts uf nere gmäjte Matte, wo ds Heu i Wälmleni lyt, bi menen alten Chirsboum, gseh si enand, und dem Niklous fahrt dür e Chopf, was der Chaschper ihm verwiche gseit het vo de Meitscheni, wo, wenn grad niemer luegt, gange ga reiche, was si furtbängglet hei.
Mhm, steit uf sym schöne Gsicht gschribe.
      172 Gschmeidig wi ne Gott us Griecheland steit er da i syr farbige Tracht uf der grüene Matte. Und dem Kätherli wott ds Härz us de Näht, wo-n-ihm undereinisch z’Sinn chunnt, jitz gsej’s grad uus, wi wenn’s ihm nachelief. — Ja, was de sünsch, Kätherli? Jitz isch’s der halt dürebrönnt, und du merksch nid emal, daß d’ vergässe hesch, dyni Ougsdechlen abe z’la.
«Wei mer ne la loufe?» fragt er.
«Du wottsch ihm doch nid nache?» Es weiß nid, daß es mit syr schöne Hand der Niklous ganz fescht am Ermel packt.
«Me sött eigetlech ga luege, daß er nüt Dumms astellt.»
«Aber nid du, Niklous!»
«Ja, wär de?»
«I wott das nid. Du kennsch ne nid. Das het er jitz us em Chrieg umebracht, daß er so ne böse Wy trinkt. Er isch de sünsch nid eso. Er wär der bescht Mutz, wo’s git...»
Undereinisch sy di schönen Ouge voll Träne. Ds Kätherli chehrt sech ab und versteckt ds Gsicht im Spitzetüechli.
«Heit nid Angscht, Kätherli!» tröschtet der Maler, und er schiebt ganz chäch sy Arm under dä vo der Ratsherretochter. So gange si nes paar Schritt gäge ds Dorf zue.
«Aber was macht er jitz?» fragt si und blybt stah. Und si chehren um, gange wider zrück, luegen und gseh niene nüt meh. Si standen under em
      173 Chirsboum und hei ds Gfüehl, si sötten öppis zunenand sägen und begryffe nid, warum nen undereinisch gar nüt meh z’Sinn chunnt. Beidne geit so vil dür e Chopf, daß si us däm Wirrwarr nüt uf d’Zunge mögen erhääggle. Aber wenn men under mene Chirsboum steit, so fragt men o nid lang, weles vo dene tuused Chirsi me zerscht welli abrupfe. Ds erschte, wo me ma errecke, isch grad ds rächte. Es chunnt beidi es versteckts Lachen a. Und wo der Niklous ändlech seit: «Das isch mir jitz bi allem Ungschickte doch no nes Gfell, daß mir hie usse zsämecho sy», wird ds Kätherli rot und schlat, wi us Verschuß, di tief blauen Ougen uuf. Jitz weiß er: der Chaschper het halt doch rächt gha, und er fahrt furt: «I wett, i fänd Euch all Tag so under mene Boum; er bruuchti ja nid z’Chüniz usse z’stah.»
Und si lachet. Und der Niklous fragt: «Aber Dir heit schynt’s nüt uf de Meischter?»
«Wär seit das?»
«He, der Ritter vo Müline.»
«Ach, dä!»
«Ja, isch es öppe nid so?»
«Nei, es isch nid so. Da druuf chunnt’s mir gar nid a.»
«Uf was de, Kätherli?»
«Ach...!»
Ds Kätherli rangglet und niffelet mit de Finger a sym Spitzetüechli. Da chan er nümmen anders, er leit ihm der Arm um en Äcken und git
      174 ihm es Müntschi, nei, zwöi, drü. Und ds Kätherli wehrt sech nid emal.
O du liebe, schöne Chirsboum!
Z’Chüniz inne wird tanzet und gjuzet und prüglet. Und es het niemer gluegt, wo ds Kätherli isch ga reiche, was es het furtbängglet gha.
Si chömen a ds Bort ob em Bach, und da gseh si grediübere, hinder em Chornhuus vom Chloschter, es Päärli, wo sech nid cha gnue tue mit Obenynenäh und Müntschle.
«Lue dert!» seit ds Kätherli und git dem Niklous es Müpfli. Und du schüttlet es se beidi vor Lache. Es isch nämlech ds Kätherlis Schwöschter und der Boley Gantner vo der «Chrone».
«Huhu!» rüeft ds Kätherli übere, und der Niklous nlmmt’s obenyne. Und wo die däne ’s gseh, fa si nam erschte Chlupf o wider vo vornen a. Jitz gange der Niklous und ds Kätherli übere, und di beide Päärli wanderen i eier Säligkeit dem Bach nah gäge ds Gurtetääli.
Änet der Chilche steit der Vatter Früschig tiefsinnig mit zweenen andere Ratsherren a der Chilchhofmuure. Wenn er so gueti Ouge hätti wi Ohre, so gsäch er sy jüngere Suhn im «Stärne» nes Guggischbärger Meitschi trülle.
Wo’s Fyrabe lütet, wird’s nah-ti-nah wider läbig uf de Wääge. Es schnaagget i der Abedsunne bärguuf, de Wälder zue. Und bald ghört me nüt meh, als was all Tag um die Zyt z’ghören isch,
      175 öppe ds Möögge von ere Chue, wo möchti gmulche sy, und ds Brodle vom Dorfbach.
Uf em Heiwäg politisiert der Vatter Früschig mit de Ratskollegen und achtet wyters nid uf syni Töchtere. Erscht vor der Hustüre merkt er, was im Tue isch. Donnerhagel, dänkt er, wo der Niklous und der Boley sech höflecher, als es sünsch der Bruuch isch, verabschide, han i jitz der ganz Tag gluegt und am Änd doch nid gseh, was geit?
Zwee Tag druuf zieht ne der alt und ewig jung Dokter Frickart na der Ratssitzung uf d’Syten und fragt ne, öb er scho gmerkt heigi, daß sy Tochter e guete Fründ heigi am Niklous Alema.
«Öppe han i.»
«Und?»
«Bis dahi isch es no der Bruuch gsi, daß einen anere Frou öppen es Obdach het, gäb daß er se höischt! — Ja nu, wenn Dir weit zueche stah...»
«Hm. Da drüber chönnti me no zsäme rede. Vorewäg sötti men äbe jitz luege, daß me dä Bursch i Große Rat bringt.»
«Anders tät i’s de nid», antwortet der Vatter Früschig.
So het’s i de Vorverhandlunge tönt. Me isch emel afangen uf ne Bode cho mitenandere; aber dem Niklous isch no gnue blibe zum Dänneruume. Me het o nid gwüßt, wi de das söll gah zwüschem Niklous und dem Hansli. Der Hansli hätti zwar sy Ruusch no im Steihölzli usgschlafen und sy Töubi vergässe gha; aber sit dem Heicho us em
      176 venezianische Dienscht isch sy Houptbeschäftigung ds Dasumegheie, Gäldvertue und Trinke gsi, und das het ihm alli vierezwänzig Stund d’Töubi ufgwermt. Me het also müeßen uf ne günschtigen Ougeblick passe. Eis Guete het das Tue aber doch du no gha: es het dem Vatter Früschig gä z’dänke. Di große Ritter- und Soldatefigure, wo-n-er geng i der Luft gseh het, di starke Manne, wo Gäld und Guet heibringe — scho rächt; aber es ghört da doch no öppis anders derzue als chreftigi Glider und es großes Muul. Nüt Grüüslechers als e Soldat uf der fule Hut!
Der Hansli isch nid umewäg gsi, wo der Niklous in aller Form dem Vatter Früschig isch ga sy Tochter höische. Er het aber no so öppis z’schlücken übercho.
«Wi söll de das eigetlech gah?» fragt ne der Ratsherr. «Heit dr de o z’läbe? — I möchti my Tochter nid gseh der Tüüfel am Stil zieh; für das isch si mer de z’lieb.»
«Am Flyß söll’s mer nid fähle», antwortet der Niklous.
«Mit däm isch es no nid gmacht. Was wottsch mit allem Flyß, wenn’s niene kei Uftrag git? Und de mueß doch de e rächti Butygge zuechen und Wärchzüüg. Du hesch ja no nüt vo allem däm!»
«Dir heit rächt, i ha no nid vil anders als mys Chönne.»
«Henusode. Du trouisch der emel no öppis zue. — Äbe, i ha das vergässe: di höcheri Meischterschaft.
      177 Der Donner o!» Der Ratsherr lachet hässig und tuet es paar Schritt i der Stuben umenand. Du stellt er sech wider vor e Maler hären und seit: «Ja nu, mira. Probiere geit über Studiere. Zletscht und am Änd chunnt’s uf nen anderi Meischterschaft a. Dem Läbe mueß eine Meischter wärde, und zu däm, macht’s mer d’Gattig, heigisch der Wille. — Und ds Kätherli o — ds Kätherli o — mys Kätherli! — Myn Gott doch o! — Chuum sy si da und meint me, me heig öppis a ne, so mueß me se wider dra gä.» Der Ratsherr isch undereinisch weich worde. Er gschouet der Niklous vo obe bis unden und fahrt furt: «Aber du luegsch de guet zue-n-ihm!»
«Das han i im Sinn.»
Der Ratsherr dänkt: Wär weiß, am Änd het ds Meitschi bi menen ehrleche Meischter no di gäbigeri Läbtig als bi mene Ritter, wo nie daheim isch. Er streckt dem Niklous d’Hand dar: «I Gotts Name, so häb’s!»
Und der Niklous schlat y: «Dank heiget, Vatter!»
 
«Jä lue», het der Meischter Tremp no churz vor der Hochzyt grüpligen uf sym Tisch obe dem junge Maler gseit, «es Schätzeli zum Chnuuschten isch e schöni Sach; aber es isch de no nid alls!» Und a dä Spruch het der Niklous alli Bott müeße dänke. Währeddäm men afange bald hätti chönne meine, so ne Hansli Früschig bruuchi numen im Wirtshuus abz’hocke, so chönn er sech nachhär di
      178 rhynische Gulde vom Hoseboden abrupfe, het sy Schwager mängisch mit dem beschte Wille nid gwüßt, wo näh und nid stäle. Me het müeße froh sy über ds Großvatters Huus. Dert het men under der Vogeldili zueche ne Stube gha, nes Chucheli und derzue ne Bitz Eschterig. Und di Stuben isch alles gsi. Ds Bett isch drin gstanden und der ganz Malergräbel. Wäger kei Hoffert; aber me het gar nid meh begährt, het Freud gha, eis am andere, und juscht hie, im Härz vo der Stadt, grediübere vo der Lütchilche, het jede Blick zum Fänschter uus e Blick i d’Wält bedütet. Wenn d’Rät- und Burgergloggen ihre Baß über e Platz usgschüttet het, isch di jungi Frou stolz gsi, daß es ihre Ma o agangen isch. Si het sech nid vil druus gmacht, daß der «Großmuetter» ihre zum Chlyne Rat ghört und hundertmal meh gulte het. Derfür isch de der Niklous jung gsi und schön, und d’Frou Kätherli het ihm nid geng, wenn d’Glogge het afa mahne, wi d’Stief-Großmuetter ihrem, no hurti müeße d’Tschüepen ab den Achsle bürschte. Es het wyters nüt gä, wenn di beide Froue, jedi uf ihri Art, d’Nasen i der Luft, sech uf der Schnäggestäge begägnet hei, aber wär’s gseh het, isch syr Sach sicher gsi, daß es de da einisch müeß Funke stübe.
D’Frou Ratsherri Frickart het’s schwärer gha als di übersüünigi Malersfrou, aber der Maler vil schwärer als sy Großvatter. Er het wohl gspürt, daß me vo allne Syten ihm ufpasset und mänge mit Schadefreud der Tag gseht cho, wo der
      179 Chünschtler sy Chamme müeß abela und zuegä, daß me mit «Gäggele» ne Frou wi ds Kätherli Früschig nid mögi ushalte. Bhüet is, het der Niklous mängisch dänkt, das wär mer de no der gringscht Chummer, mit Astryche mögt i no lang gfahre; aber — Chünschtler sy und blyben und derby anere settige Frou das sy, was si mit Rächt cha begähre! — Wär sech nie mit offene Sinnen an e rächtschaffeni Frou verlore het, weiß nid, was Läbe heißt; aber wär meint, er chönni Chünschtler sy, ohni alles a dä Bruef z’wage, dä weiß äben o nid, was Chunscht isch. Cha das einen under eim Huet zsämebringe? Es bruucht e bsundere Gloube derzue. Aber grad das isch es villicht, was dem Läbe vo menen ufrächte Ma Reiz und Hebi git.
Syg’s, wi’s well, wär sech derhinder macht und schaffet, no gäb daß er ds Letschte düregstudiert und begriffe het, chunnt vorwärts. Di zwöi i ihrem Schwalbelinäscht hei enand ghulfe, wyter gschaffet und sech nid um Sache gchümmeret, wo se nüt agange sy. Wohl het der Niklous allerhand Neuigkeite vom Rathuus heibracht. Vili tuused Schwyzer sy dem Papscht und syne Verbündete z’Hülf gange, wo-n-ihm der Gaston de Foix sys Heer bi Ravenna het verchlopfet gha. Der Kardinal Schiner het gworben und glöökt. Und si syn ihm i ds Garn gange, hei d’Franzose vo Stadt zu Stadt gjagt und Mailand wider frei gmacht. Der Hansli Früschig isch o wider derby gsi. Emel furt isch er
      180 gsi, und niemer het gwüßt, wo. Gschej mira, was well, änet de Bärge! Hie het me sech gärn und malet.
Aber was änet de Bärge gscheh isch, da dervo isch e tolle Schwall ynecho und het a mene heiße Tag im Ougschte der Münschterplatz überschwemmt. Dem Niklous sy Malyfer isch drin ufgange wi nes Chlümpli Salz im Brunnetrog. Ds Chriegsheer isch uf em Heiwäg no nid emal z’Fryburg änen aglanget gsi, so het sy Ruehm im Rathuus z’Bärn scho zu allne Fänschter uus glället. «Heit dr ghört? — Mailand, Pavia, Ferrara, Novara, alls ygsacket hei si. Und — und — und... Und was no? ‹Bschützer vo der Freiheit der heiligen Kirche› syge d’Schwyzer, het der Papscht gseit. Jitz cha’s üs bim Donner nümme fähle! Und e Herzogshuet het er ne gschänkt, e gwychte.» — «So? Wär darf de dä uflege?» — «Und es guldigs Schwärt.» — «Und was no meh?»
So het’s i allne Loube tönt, und di Gwunderigschte sy scho bis ga Bümpliz use gloffe, für z’luege, ob me se no nid gsej cho. Bhüet is, die hei no drümal z’Bärn chönne ga übernachte, bis me ds erscht Fähnli het gseh wäje. Aber du wohl! Das isch es Pfyffen und Trummlen und Juze gsi bis a d’Stadt zueche. Dert, am Tor, hei ne d’Chorherren und di ganzi Klerisei gwartet und Rät und Burger, für der heilige Fahne ga Ehr z’erwyse. D’Frou Kätherli het vo ihrem Fänschter uus zuegluegt und nachhär gseit, me hätti chönne meine, es chöm e Prozässion derhär, wo si mit däm Papschtbanner
      181 über e Platz cho syge, allne vora der Junker Burkhard von Erlach als Afüehrer vo de Bärner. D’Chilchen isch gstacket voll gsi, und mänge het, ohni nume das Banner vo naachem gseh z’ha, mit Büülen und Mose wider use müeße. Es isch scho fyschter gsi, wo ändlech der Niklous heicho isch, und sys Froueli het’s dunkt, er sygi nöue wohl redsälig. «Bisch du bis jitz i der Chilchen äne gsi?» fragt si mit mene Blick, wo leider i der Fyschteri verlore gangen isch.
«Das channsch dr dänke», seit er und lachet. «Nei, mir surre d’Ohre no. — Drei Herre von Erlach binenand!» Er leit d’Handballen a d’Schläfen und brichtet wyter: «Si hei mi mitgno a d’Junkeregaß. Alli drei Brüeder von Erlach sy da gsi und vier vo Diesbach und der Schultheiß vo Wattewyl, der Jakob, und no e ganze Huuffe. Weiß sälber nid wär alles. Alls het dem Burkhard welle cho d’Hand drücke. Es wär no luschtig gsi. Aber du, wo me wider furt isch, seit öpper i der Fyschteri vom Husgang: ‹Es schynt nöue da allerhand gange z’sy, i däm Mailand.› Das isch du scho z’vil gsi. I ha nid alles ghört; aber im Handumdräjen isch es Brüel losgange, daß me sys eige Wort nümme verstande het.»
«Ja, was söll de da gange sy?» möchti d’Frou Kätherli wüsse.
«Wenn du meinsch, da syg i druuscho! Es mueß öpperem öppis i de Finger bhanget sy, wo
      182 d’Franzosen im Dom z’Mailand amene Heilige hei aghänkt gha — oder was weiß i.»
Der Niklous het no wyter erzellt, yfriger und luter als nötig, bis undereinisch e schwäre Schlaf ihm d’Wort uf de Läfzge verdrückt het. Da het d’Frou Kätherli no glachet; aber ds morndrisch isch es nere vergange. Es het schlächt Wätter gä im Schwalbenäscht, e ganzi Wuche lang, wil der Niklous hätti welle schaffen und eifach nid chönne het. Chuum agrüehrt, het er jedi Arbeit wider dänne gworfe.
«Was isch o mit dr?» fragt ne d’Frou, wo mit allem Grättelen und Chüderle nüt meh usrichtet.
«Es wott mer nid vo der Hand», redt er sech use; wil er weder sich sälber, no öpper anderem wetti zuegä, daß er der Chopf volle Politik het und sech in allem Ärnscht fragt, ob er nid mit syr Chunscht am lätze Trom zieji. Bi däm Epfang a der Junkeregaß isch er in e Luft cho, wo-n-ihm der rüejig, schaffig Ate gno het. Di päpschtlechi Freigäbigkeit mit Ehretitle, Ablaß, Gschänk, Sägessprüch und Gäld und der eidsgenössisch Chriegsruehm het di Herre ganz sturm gmacht. Me het jitz gwüßt, daß di schwyzerische Waffe der Schräcke vo der ganze Wält sy und daß alles z’ha wäri, was me nume wett. Der heilig Achatius wär jitz Trumpf. Glanz, Rychtum, Ruehm, Wohlläben und Gottsäligkeit, alls i der glyche Paschteten inne. Wär da nid zueche sitzt und yhout, däm isch nid z’hälfe. Aber äbe, warum du dä Lärmen im Husgang
      183 unde? Es isch offebar e Giftschwumm i Paschteteteig yne grate. Dä jäset. — Dä sött use! Jitz wär der Ougeblick, wo no öppis z’mache wär; aber nid vor der Staffelei.
Ne Chünschtler z’ertrage, wo sy Kompaß verlore het, isch nid liecht. So nes paar Tag geit’s no; aber wenn de ei Schlächtluunwuche sech a di anderi hänkt wi d’Rattmüüs i der Züglete? Wo’s scho i di vierti Wuchs gangen isch und geng no nid na Ufheiteren usgseh het, isch einisch d’Muetter Früschig na der Mäß vorbycho. Ds Kätherli isch allei daheime gsi.
«Kätherli, was hesch?»
«Was wett i ha?»
«Fählt dir öppis?»
«Was wett mir fähle?»
«Plaget’s di öppe, daß geng no nüt umewäg isch?»
«Eh bhüet is! Mit däm pressiert’s mer no gar nid eso. So lang me d’Batze däwäg mueß chehre wi mir zwöi...»
«Het er nüt z’tüe?»
«Er hätti scho, aber...»
«Aber was? — Luegt er nid guet zue dr?»
«Er chönnti ja nid besser.»
«Ja, was isch de? — Er wird doch, will’s Gott, nid öppe scho näbenuus trappe?»
«Aber, Muetter! Wi chönnet Dir o nume so öppis frage!»
184 «Eh, mer wei öppe hoffe, es sygi nüt eso; aber wunder nähm’s mi de doch, was der fählt.»
«Nüt, nüt, Muetter, gar nüt.»
D’Frou Ratsherri het ihre Gwunder ungstillet müeße heichräze. Ihre Ma het se no schier usglachet. Me müeß nume nid z’wyt ga sueche. «Wi wett das o anders cho!» het er gseit. «Ha ’s wohl dänkt. Es tuet ihm grad guet, daß er der Hosegurt um nes Loch änger mueß azieh.»
Der Vatter Früschig zwängt geng numen es Lache vüre; aber im Innerschte verdräjt’s ne schier, daß sys Kätherli däwäg drinne söll sy.
Gschyd, wi’s äbe gsi isch, het’s das junge Froueli nid mit Duble probiert. Es het mit sym Ma glitte, het ne la machen und sech zsämegno, für lieb z’sy mit ihm. Di schöne Herbschttage hei der Chlous i ds Wyte glöökt. Ei Tag isch er über Bolligen use, bis uf das Mätteli hinder Chrouchthal, wo der Vatter von ihm gangen isch. Ganz wi denn isch es gsi. Ganz wi denn. Näbelhuuch. Herbschtzytlose, Tanne, Tanne, Tanne, wo vom letschte Sunnetag troume. Warum nimmt eim o der lieb Gott geng grad die furt, wo eim wüßte z’rate? — Es wird halt scho so müeße sy: Sälber sueche, sälber dänke, sälber e Ma sy!
D’Luft het ihm guet ta. Er isch nah-ti-nah stiller worde, und ei Morge — weiß Gott! — het er sy Staffelei a ds Fänschter grückt, es gfuegets Brätt ufgleit und afa male. «I gseh öppis», het er gseit und afa Umrisse zeichne.
185 Wo-n-er am beschte drannen isch, ghört er vor der halboffene Türe schnuufe. Ds Kätherli isch vorusse, zieht d’Tür i ds Schloß und redt uf öpper y. Antwort: «Ja, Chabis, mir chönne de nid alli Bott umecho, hei üsi Zyt o z’bruuche.» — Natürlech, der Großvatter! Aber wär isch no by-n-ihm? D’Türe geit uuf, und der Großvatter schiebt der Herr Bartlome May yne, der Lamparter, wo i der ganze Wält di beschte Händel het. Wär der Großvatter allei gsi, so hätti der Niklous eifach wyter gmalet; aber vor em Herr Bartlome het sech das nid gschickt. Innerlech toub wi nes Bieli, steit er uuf und fragt: «Was verschaffet mer di Ehr?»
«I ha ghört», seit der Herr Bartlome, «Dir heiget nüt z’tüe — es macht mer zwar Gattig, es sygi nid so gfährlech. — Was git das da?»
«E heilige Lukas.»
«So so? — In e Chilche?»
«I d’Prediger.»
«So so? — Ja, d’Chunscht in allen Ehre. Aber der Möntsch wott gläbt ha. Für’s churz z’mache: i bruuchti ne gschickten und zueverlässige Schryber, wo o öppen e Sprach versteit und sech uf nere Reis weiß z’chehre.»
«I bi bim Meischter Lupulus i d’Schuel gange», antwortet der Niklous. «Und reise... das han i eigetlech o glehrt. Bi im Elsaß unde gsi, z’Basel mängsmal, z’Nürebärg und z’Venedig...»
«So so? Äbe, i weiß. — Grad juscht für Italie...»
«Es isch mir e großi Ehr, Herr vo May, daß Dir a
      186 mi dänkt heit, und i wüßti das z’schetze, wenn i äbe — nid Maler wär und Maler blybe möchti.»
Der Großvatter Frickart wird ganz wyß und zieht mit den undere Zänd der Schnauz i ds Muul.
«So so? Hmhm», antwortet der Handelsherr, «Maler. Ja, i wett Ech nid dervo abspänschtig mache. Wenn Dir gloubet, Dir findet i däm Handwärk Eues Brot...»
«Gäge d’Dummheit isch keis Chrut gwachse», brummlet der Dokter Frickart. «Jede vernünftige Möntsch a dym Platz würd sech d’Finger schläcke, wenn men ihm d’Türe zu nere sichere Zuekunft däwäg uftät!»
«Löjt se schläcke, Großvatter, bis uf d’Chnoche! Aber wenn eine ds Züüg zum Maler i sech gspürt, und er gschändtet das, für...» Da blybt der Niklous stecke. Vor em Herr Bartlome, wo Fürschten us der Chrott ghulfe het, darf er doch nid furtfahre: «für ga Pfäfferseck ufz’notiere, so ghört er o i nidere Spittel.»
Es blybt still. Me luegt enand a, luegt uf ds agfangene Gmäld, zupft a Bärt und Chrägen und seit ändlech: «Ja nu.»
«Nämet mer’s nid übel, Herr vo May, und gloubet emel ja nid, i wüßti Eui Güeti nid z’schetze! I hoffe, Dir begryffet mi.»
«I begryffen Ech scho», antwortet er. «Mir wei nume hoffe, Dir wärdet Ech nid greuig.»
Wo der Dokter Frickart zu syr Frou abe cho isch, het di jungi Großmuetter gmeint, der Schlag
      187 well ne rüehre. So verbisse het si ne no nie gseh gha. «Jitz lüpfen i nümme der chly Finger. Da tuet me sech zsäme, hänkt sech dem Bartlome May a Ermel und het ds Gfell, daß er grad eine bruuchti, und de...! Jitz gschej, was well! I tue kes Gleich meh.»
Dobe het me der Maler wi ne Leu i der Chräze ghört umeloufe. D’Dili het grugget. «Am Änd reut’s ne doch», brümelet der Großvatter. «Hähää! Jitz lue sälber! — Los, los, er fluechet wi ne Troßbueb!» Dem Poldere nah het er öppis umgschmisse. — Di armi Frou! — Aber jitz ghört me ne lache. Si lache beidi. — Chünschtlervolk!
Ja, was isch gscheh? D’Frou Kätherli het e Zytlang ihrem Chlous zuegluegt. Es isch nümme schön gsi, wi-n-er ta het. Si isch wi nes gschmählts Meitschi näbe der Türe gstande, bis er d’Staffelei mitsamt der agfangene Tafelen umgschmisse het und dervor isch blybe stah, nid anders als es Büürli vor em umgläärte Heufueder. Da isch si zueche düüßelet, het ihm vo hinden ihri Armen um e Hals gleit und gseit: «Es donneret im Schwalbelinäscht.»
Nes paar Atezüg lang isch er muusstill blibe. Du het er sech umgchehrt, het sys Froueli an en Arvel gno, isch mit ihm uf ne Stuehl plötscht und het ihm d’Tränen abgschläcket.
Hübscheli löst si sech von ihm, geit, stellt d’Staffelei wider uuf, leit d’Tafele druuf und chunnt mit mene Pänsel zue-n-ihm: «Mach!»
188 «M’m, jitz nid.» Er nimmt nere der Pänsel us der Hand, tüpft nere ne grasgrüene Schlaargg uf e Nasespitz und seit: «Chumm, mir wei uf e Gurte!»
Und si gange, Hand i Hand, wi zwöi Chinder us der Gäggelischuel. Und dobe, uf em Gurte, wo nume d’Schneebärgen über e Näbel luegen und wi nes blaus Floß der Jura-Rüggen und hie und da no der Hälmchamme vo mene Fluehbärg und de über allem i syr blaue Wyti der guldschimmerig Himmel lyt, seit er wider und wider: «Es donneret im Schwalbelinäscht» und drückt ds Kätherli a sech, daß ihm schier der Schnuuf vergeit. Und du lose si, lose si. Under em Näbelmeer sumset d’Rät- und Burgerglogge, ganz wyt.
 . . . . . .
Der chürzischt Wäg vom Himmel uf d’Wält abe geit vom Gurten i ds Wabere-Dörfli. Vo dert isch men im Sprung i der Stadt Bärn und i der Schnyderbutygge vom Lieni Tremp. Er sitzt uf sym Tisch und luegt, wi ds Guggershörnli us em Näbel, us mene Gspreit vo wundervollem rotem Sydedamascht voll Guld- und Silberfäde. Der Chorherr Haller sitzt am Fänschter und redt mit ihm, wo der Niklous Manuel yne chunnt. «Dir chömet grad rächt», seit der Chorherr zue-n-ihm.
«Es macht mir o Gattig», antwortet der Maler. Aber si meine nid ds Glyche. Der Chorherr meint, der Maler wüßti Rat, wi di Stoffe da am beschte z’bruuche wäre für Altardechenen und Prieschtergwand.
      189 Der Maler hingäge möchti bim Meischter Tremp sy Gwunder stille.
«Wo chunnt das här?» fragt er.
«Es isch villicht besser, me wüssi’s nid z’gnau», antwortet mit mene Lachen i den Ouge der Dokter Haller, «es mueß is einschtwyle gnue sy, z’wüsse, daß es us em Dom vo Mailand chunnt.»
«Aha, mhm? Äbe schynt’s, me redi nid gärn dervo.»
«He, das isch ja glych», meint der Schnyder, «Tuech isch Tuech, heig’s gwobe, wär well. Wenn me nume wetti alege, was Heiligi gspunne hei, so chönnte mer blutt umenand loufe. Für Prieschtergwand isch das grad guet. Wi schöner ds Gwand, descht weniger dänkt men a das, was drunder isch.»
Da lachet der Chorherr, daß ihm sy dicke Buuch waggelet. «Dir heit o no ne Meinung vom Prieschterstand, Tremp!»
«Näht’s, wi Dr weit, Herr Haller! Aber i weiß, Dir verstandet mi scho.»
So isch ds Gspräch wyter gange. Uf em Wäg zum Chilchplatz abe fragt der Niklous no einisch der Chorherr: «Was isch o mit dene Tüecher?»
«Me seit, es chömi us der Grabkapälle vom Gaston de Foix. Wüsset Dr, vo däm, wo z’Ravenna ds päpschtlech Heer verchlopfet het. I begähre gar nid z’wüsse, was gangen isch, sünsch dörft i am Änd gar nie meh so nes Gwand über mi näh.»
«Aber es isch doch besser», meint der Niklous, «si bringe’s i d’Chilchen und bhalte nid alles für sich.»
190 «Scho rächt, wenn si sech nid öppen ybilde, si chönne mit däm, was si i de Chilchen ufhänke, ihri Sünde zuedecke.»
Sünde zuedecke mit däm, was men i de Chilchen ufhänkt. Das het dem Niklous gä z’dänke. Und de Altar-Tafele? — Es stimmt da öppis nid ganz mit däm, was albe der Vatter gseit het.
Vo däm Tag ewäg isch es dem Niklous geng gsi, wi wenn’s wetti nachten und er hurti sy Arbeit no vorhär müeßti fertig mache. Er isch mit mene settigen Yfer am Male gsi, daß jitz d’Frou wider uf anderi Art di liebi Not mit ihm gha het. Bald alli Tag het si müeße ga mahne: «Chlöusi, ghörsch nid? D’Rät- und Burgerglogge bället ja scho di längschti Zyt!»
«So bäll si!» Nid umegluegt het er. Und ghoffet, wenn si usglütet heigi, so vergäß er de, daß er im Rathuus sötti sitze. Aber d’Frou het ihm nid Rueh gla, und er het wohl gwüßt, daß si rächt het und ihm grobi Vorwürf vom Schwigervatter und vom Großvatter und Bueßen erspart. Uwirsch het er de albe Stift und Pänsel dänne gleit, d’Händ abgwüscht, der Dägen umgschnallet und isch gange.
No us menen andere Grund het mängisch d’Frou Kätherli mit Ungeduld uf en Ougeblick passet, wo ihre Ma d’Hustüre hinder sech zuetuet. Si het de albe profitiert, für zu de Barfüeßer übere z’düüßele zu ihrem Brueder Hansli. Nid daß er öppen i d’Mönchschutte gschloffe wär oder vil uf Bätte gha hätti; nei, es isch ihm öppis uscho,
      191 wo-n-er im letschte Chrieg verüebt het, und drum isch er nid vo der Barfüeßer-Chilche gwiche, wo als Freistatt gulte het. Daheim, im Schwalbenäscht, het me nid dervo dörfe rede; d’Frou Kätherli het’s nid glitte; aber d’Spatze hei’s vo de Decher pfiffe, daß der Hansli Früschig im Suff so ruuch «a einen acho» isch, daß dä ds Ufstah für alli Zyle vergässe het. Ja, wenn’s no e Frömde gsi wär! Aber eine vo Schwyz, en Eidsgenoß! Es isch o kei Troscht gsi, daß men a jedem Wirtstisch gseit het: «Was weit dr? Me het sech öppen a de Finger chönnen abzelle, daß es de einisch öppis eso gäbi.»
Ei Tag Änds Merze het d’Frou Kätherli der Münzmeischter Glaser bi ihrem Brueder i der Chilche gfunde. Si isch dadrob ehnder e chly erschrocke, wil si dür e Niklous allerhand über dä Michel Glaser ghört het. Di beide Manne sy im Syteschiff vo der fyschtere Chilchen uuf und ab gloffe, und zletscht, wo der Münzmeischter zur Tür uus wott, het ne der Hansli am Ermel zrück, und es macht Gattig, si säge sech nid luter Liebs. Ändlech het sech der Glaser losgmacht und isch use. Da stellt d’Frou Kätherli ihre Brueder z’Red: «Was hesch du mit däm? — La di nid y mit ihm!»
«Warum sött i nid? — Uf d’Lengi chan i nid hie blybe. Dä het scho mängem große Herr ghulfe; warum sött er mir nid hälfe?»
«Nimm di in acht vor ihm!»
«Het öppe der Chlöusi...?»
192 «Der Niklous begährt o nid d’Finger mit ihm i der glyche Schüßle z’ha.»
«Ah ja, äbe, er müeßt o nid der Chlöusi sy, wenn er einisch e guete Griff wüßti z’tue.»
Rumpelsurrig het der Hansli gno, was ihm sy Schwöschter Guets mitbracht het, und si isch mit wenig Dank hei gange.
Wenigi Stunde druuf isch d’Sitzung vo de Zwöihundert usgange, und wär öppe zum Fänschter uus uf e Rathuusplatz abe gluegt het, da het sech müeße frage, was ächt los sygi. Daß e neue Papscht am Rueder sygi, wo d’Franzose no meh uf em Strich heigi als der verstorbe Julius, het men afange gwüßt, und daß me no einisch über d’Bärge well, für dem Franzos Mailand z’verha, o; aber bloß wäge däm wärde si da nümme so lang im Schnee umenand stah und d’Händ verwärfe wi Toubstummi uf em Märit. Z’mitts uf em Platz steit der Bouherr vo Wyngarte. Er streckt der Chinibart vüre, d’Füüscht wi Fäcke hinden i d’Luft und sticht geng und geng wider mit dem Bart gägen eine zue, wo bald mit der lingge, bald mit der rächte Hand i d’Luft ufe zeigt und der Zeigfinger streckt, wi wenn da oben a menen Ort e Sündebock säß. Eine steit uf em zwöitunderschte Stägetritt wi ne Wasserschüüche, wo nid dry abe wott, und redt über d’Chöpf wäg, wo nei nei waggele, und wi wenn das alles ne gar nüt agieng, geit z’mitts dür alli düre der Herr Wilhälm vo Diesbach. Niemer wird höflecher grüeßt als dä
      193 alt Herr; aber hinder ihm balle sech Füüscht: Dä o, dä o, dä Donner! — Ja, was de eigetlech? — Äbe, wenn me’s wüßt! Ohni umz’luege, stüüret uf nen anderi Syte der Münzmeischter Glaser dervo, ganz eso eine, wo’s weiß yz’richle, daß er überall derby und doch niene z’erwütschen isch. Der Herr Bartlome May het, wi alli ryche Manne, nie kei Ellbogen i freier Luft und mueß no froh sy, wenn men ihm nid a d’Färsere stüpft. Und uf das ganze Gwäber abe schneit’s und schneit’s. Redet nume! Es isch no vil dobe.
Me bringt ganzi Schüble Schnee mit i d’Wirtsstube, und dert wärde d’Traktande vo hindertsi vüre no einisch erläse. Alles, was jede no besser gwüßt hätti oder was dä und disen us Schüüchi im Ratssaal nid dür e Hals ufe bracht het, wird jitz zum Beschte gä. Im «Leue» geit’s läbig zue. Ds Wirtshuus ghört dem Münzmeischter Glaser; aber är sälber isch hütt nid dert; er sitzt im Wirtshuus vo de hässigschte Franzose-Gägner und stopft ne mit sym bloße Dahocke d’Müüler. Was öppen i syr eigete Wirtschaft gredt wird, vernimmt er de scho, das macht ihm nid Chummer. Aber i meh als eim Wirtshuus uf ds Mal cha eine nid hocke. Und drum ghört der Michel Glaser hütt doch no nid alles, was ne chönnti interessiere. Im «Rote Gryphe» wätteret der Bouherr: «Ja, so isch es: währeddäm di französische Gsandten a der Tagsatzung z’Luzärn ds Blaue vom Himmel abe Fründschaft und Fride schwöre, rüschte si z’Lyon unden
      194 es Chriegsheer gägen is. Nu, das isch me bim Franzos gwanet; aber daß es hie z’Bärn Lüt git, wo chuum, daß ds Wärbverbott für Frankrych ergangen isch, für e Franzos wärben und Gäld näme — Gäld näme!»
«Wird öppe nid sy!» seit eine, für no meh usez’hääggle.
«Wartet nume! Mer syn ihm uf der Spur!»
«Me bruucht da gar nümme heimlech z’tue», mischlet sech e Dritte dry, «er isch Leuewirt, und mir Löle hei ne no zum Münzmeischter gmacht!»
Da rägnet’s Füüscht uf d’Tische.
«Jawolle. Dä!»
«Aber da sött me »
«Nume Geduld! Me mueß hübscheli mache. Bevor men ihm der Grind abschlat, wei mer ihm de uf der Strecki no d’Näme vo denen usewörgge, wo Gäld von ihm übercho hei», seit der Ratsherr Früschig. «Bis mer die use hei, wei mer nid z’lut rede.»
«Es sy de da no ander Lüt a der Arbeit.»
«Äbe drum.»
 
Es isch Aprille worde, und im Handumdräjen isch der Tag da gsi, wo me zum Ufbruch i ds Mailändische blaaset het. Da het aber einisch mängi Frou vor Angscht sech nümme gwüßt z’tue. Di tapfere Manne, wo albe, d’Hustür hinder sech und d’Kameraden um sech ume, nüt heißer begährt hei als a Find und Dryschla, hei daheim nüt derglyche
      195 ta, daß si mit welle. I de Wirtshüser isch das usbrüetet worde, mit Hocke, Trinken und Lose, und de, wenn de zur Muschterig botte worden isch, hei si no ta, wi vürig ne das sygi, und z’Mittag sy si cho brummle, jitz, bim Donner, heig es si o no breicht; aber d’Freud het nen under em Schnouz vüregüggelet, und vor der Stadt usse hei si ghulfe juze wi Chüejerbuebe.
D’Muetter Früschig het sech tröschtet, ihre Ma syg drüber use, e Ratsherr und alt-Landvogt wärdi wohl nümme mit müeße. — Descht rüücher het es se nachegno, wo-n-er chunnt cho brichte, der Bouherr vo Wyngarte syg zum Fäldhoupmen und är zum Statthalter ernennt worde. Luter Gallen im G’äder, sitzt si da.
«Hesch mer jitz das müeßen atue?»
Er weiß nid so rächt, was er säge söll. Zerscht chunnt e Troscht, wo keinen isch; er weiß es wohl; aber er seit’s einewäg: «Eh, i bi emel no geng umecho.»
«Es isch einisch de ds letschtmal», briegget si.
Nes Chehrli blybt’s still zwüsche ne. Und juscht, wo-n-er’s binenandere hätti und säge wott, was für ne bsundere Grund er dasmal heig, schlat si-n-ihm’s wider i Chropf hindere: «Du hättisch’s wohl chönnen abschla, wenn d’welle hättisch. Daß doch der Tüüfel das Chriegsglöuf...»
Da schwygt er erscht rächt. — Aber ändlech mueß es doch use: «Du weisch nid, was i düregmacht ha alli di letschte Wuche, sitdäm...»
196 I däm Ougeblick geit d’Tür uuf, und ds Kätherli chunnt mit sym Ma yne. Sobald es nämlech verno het, daß der Vatter mit müeß, het es zum Niklous gseit: «Chumm, mer wei übere, zur Muetter!»
Jitz wär ja der Schwigersuhn da, wo im Große Rat d’Afüehrer het ghulfen usemehre. Er chönnti säge, daß es nid anders sygi gsi z’mache. — Aber was weiß doch dä, warum der Vatter Früschig sech härgä het! Juscht als der brav Ma, wo bi sym Handwärch blybt, git er dem Alten uf d’Närve. Der Niklous schwygt und blybt näbe der Tür uf mene Trog sitze. Ds Kätherli hingäge setzt sech zur Muetter und fat grad a tröschte: «Nämet’s nid z’schwär! E Statthalter bruucht ja nid geng grad z’vorderscht anez’stah!»
Underdesse het sech der Ratsherr überleit, jitz syg’s der Ougeblick zum Rede, si dörfe’s alli wüsse, daß är de o no e brave Ma sygi. «Dir wüsset nid, was i düregmacht ha», fat er wider a. «Meinet dir, e Vatter, wo öppis uf sech het, chönni das so ohni Not schlücke, daß me sym Suhn Mord und Totschlag nacheredt? I cha’s eifach no nid gloube, daß er so öppis us Absicht ta het. Dir wüsset ja, wi-n-er isch. I bi nid i d’Freistatt übere gange. Me söll nid meine, i welli dem Rächt wehre. Das macht e Früschig nid. Het er sech vergange, der Hansli, so söll er’s büeße. I Gotts Name. Rächt mueß Rächt blybe. — Aber villicht... villicht...» Der Vatter louft d’Stuben uuf und ab, für sech weniger la az’merke, daß es ihm schier ds Härz
      197 chehrt. Und du seit er: «Jitz nimen i ne mit. Er söll sy Ma stelle, und er wird’s. I weiß es. Blybt er vor em Find, nu, so het er de ume guetgmacht. Gscheht das nid und stellt er sech brav, so darf er doch nachhär de Lüt wider i d’Ouge luege. — E schlächte Kärli isch er nid. Er het nume no nid verschuumet.... Morn am Morge, no gäb’s taget, gangen i ne ga reiche.»
Da chunnt ds Kätherli vüre, leit dem Vatter d’Hand uf en Arm. Es chunnt vor en Ate, wo-n-es ihm seit: «Er isch nümme da.»
«Wär?»
«Der Hansli.»
«Wo isch er nümme? I der Freistatt? — Hei si ne...?»
«Furt isch er.»
«Du weisch öppis, Kätherli! — Du wottsch mer’s verschwyge?» Der Ratsherr het sy Tochter am Handgleich, wi men e Schelm fasset. Ds Kätherli isch chrydebleich und luegt uf sy Ma übere. Söll i’s säge?
Der Vatter macht Ouge, daß es eim angscht wird. «Isch er... het er sech mit dem Glaser ygla?»
Di beide Junge nicke nume.
«Und dir heit dervo gwüßt?» Der Ratsherr steit vor em Niklous, me chönnti meine, er well ne-n-a d’Wand schla.
«I ha der Glaser by-n-ihm gseh, i der Chilche, und han ihm der Gottswille zuegredt, er söll nüt mit däm ha», seit ds Kätherli.
198 Da schlat sech der Vatter Früschig mit beidne Füüscht vor e Chopf. «Also zum Franzos? — Zum Franzos — im Ougeblick, wo d’Eidsgenosse, wo-n-i sälber gäge Franzos usrücke! — Das man i nid erlyde. I ha Geduld gha, mit ihm, weiß Gott! Aber das isch z’vil. — Das isch z’vil. — Mit där Hand da, wo-n-i morn uf ds Banner schwöre, schlan i ne nider, wenn er mer ebchunnt. — Ja, das tuen i.»
«Vatter! Vatter!»
«Aber da mueß jitz yne zündtet sy. — Wo isch dä Glaser? Däm wei mer ds Handwärch lege!» Mit däm isch der Ratsherr usegstürmt, i d’Stadt, i ds Rathuus, mit Mannen i «Leue». — Der Michel Glaser isch nid gsi z’finde.
Erscht, wo ds Bärn-Banner scho vo de Bärgen i ds Mailändischen abe gwunke het: «Mir chöme!» isch z’Bärn uscho, daß der Junker Hetzel z’Erlach Lüt gsammlet heigi für e Chünig vo Frankrych, und daß z’Bärn Manne vo Rät und Burgere mit mene guldige Muulchratten umenandere loufe. — O Bärn, Bärn, wo wott’s hi mit dir?
 . . . . . .
Wi meh di Frag i der Luft glägen isch, descht weniger het me der Niklous Manuel vo syr Arbeit ewäg bracht. Und juscht wil si ihm sälber kei Rueh gla het, hätt er sech am liebschte d’Ohre verha, für sech nid als Mitglid vo de Zwöihundert mit politische Sorge müeße z’plage. — Was geit’s mi a? — Äbewohl, geit’s di a, Niklous! Merksch nid,
      199 wi da alles anenand hanget, bis i ds Schwalbenäscht yne? Merksch nid, daß dy Frou sit nere Zyt so ganz anders dryluegt? Stundelang sitzt si bi dir und luegt zum Fänschter uus, geng mit gsänkten Ougsdechle. — Abah, das isch mir nüt Neus! Me meint, si heig d’Ouge zue, und si gseht doch alles. — Aber wenn si groß ufgange, di blaue Stärne, so wyse si i d’Wyti, Gott weiß, wohi, und hei öppis Truurigs. — Längwylig, so hinder mene Maler, wo nid vo der Arbeit ufluegt und tagelang ds Rede vergißt, he? — Aber i cha nid geng mit der ganggle, mueß mi derzue ha. — Oh, si begryft’s, si lat ne-n-allei i der Stube, für ne ja nid z’störe. — Der Niklous weiß wohl, was se plaget. Si sinnet dem Brueder nachen und malet sech uus, was es gäb, wenn Vatter und Suhn sich begägnete. Da cha me lang usreden und säge, es müeßti kurios zuegah, wenn die zwee grad anenand sötte cho! Der Niklous weiß, daß es nid gscheht; aber warum, das darf er syr Frou erscht rächt nid säge. Vom Rathuus här weiß er, daß die, wo der Glaser für e Franzos agworbe het, z’Grandson i der Chefi sitze. Und wenn er da dra dänkt, möcht er sech erscht rächt d’Ohre verha. Er isch nid für nüt Chünschtler. Sy Phantasie zeigt ihm der Schwager, dä Prachtskärli, mit bluttem Rüggen uf der Dornewalze vom Folterstuehl, a de Händ ufghänkt, Gwicht a de Füeß, ghört d’Strecki gyre; er gseht ne, wi-n-er zerscht verächtlech der Muulegge schreeg zieht, er gseht ne d’Läfzge
      200 bluetig byße, für nid müeße z’rede, und ghört ne-n-ändlech, wo-n-er’s nümme cha ertrage, di ganzi Möntschheit verfluechen und brüele, daß es eim dür March und Bei geit. Er gseht Bluetströpf fallen und uf de Bodeplatte roti Stärnli zeichne. Wär nid das wüetige verbissene Gsicht da, der Niklous gsäch der schönscht heilig Sebaschtian. — Chönnet ne lang schindtere, da verratet ech niemer!
Währed dem Niklous sy Chopf däwäg malet, zieht sy Hand es Blatt Papier us der Tischdrucke und bringt dadruuf, was er gseht. Da isch er, der Hansli Früschig; jedes Chind kennti ne ume. Der Maler erchlüpft sälber drob. — Wenn jitze ds Kätherli ynechäm und das gsäch! Er sött’s verryßen und vernusche; aber di Figur reut ne, und er tuet’s i d’Schublade.
D’Wuche schlyche. Vo änet de Bärge chunnt kei guete Bricht. Me weiß nid, was me söll gloube. Und hie z’Bärn gange bösi Grücht. Jede Tag ghört me vo mene neue, wo söll Gäld gno ha vo de Franzose, und drunder Näme, me hätti’s nid für müglech ghalte. Es verderbt eim der Luun und d’Schaffesluscht. Im Schwalbenäscht wird d’Luft geng dicker.
Da seit a mene schöne Morgen im Brachmonet d’Frou Kätherli: «Du, Niklous, bsinnsch di no, hütt vor em Jahr?»
«Hütt vor em Jahr? — Was isch da... Kätherli? D’Chünizer Chilbi. — O du Schatz!» Er isch ufgsprungen und drückt ds Froueli a sech.
201 «Wei mer’s nid no einisch düreläbe? Wei mer a d’Chilbi?»
«Das wei mer. Bravo, bravissimo! — Zu üsem Chirsboum!»
Und si wandere zum Tor uus, us em Stadtdruck use. Alles no einisch dürechüschte wei si, alles, alles, vom erschte Müntschi under em Chirsboum bis... nei, no meh! Hütt geit me de nid am Fyrabe vor der Hustür usenand. Hütt bringt me de di ganzi Liebesherrlechkeit voll Heuduft und Sunneschyn und Bluemen i ds Schwalbenäscht. Nüt meh da vo Sorge, vo Politik und Chrieg und Franzosegäld! Alles no einisch düre vom erschte Müntschi bis änenuse.
«Du», seit ds Kätherli, wo si im Steihölzli standen und zwüsche de Tannestämm düren i Sunneglanz vom Chüniztal use gseh, «gsehsch ne dert am Bort, der Chirsboum?» Und es büschelet ds Muul.
«Nei, nüt da! — No nid hie! — Alles no einisch wi denn. Du muesch de hinderheltig tue und di chly wehre, sünsch gilt’s nid!»
«Ach», lachet ds Kätherli, «es chunnt doch nie so ganz, ganz glych use wi ds erschtmal! Ganz glych schön wi ds erschtmal cha’s ja nie wider wärde.» Und es erwütscht ne-n-und drückt ihm sys Büschelimuul uf d’Läfzge.
I däm Ougeblick ghört me vo Chüniz här en ungwanete Ton. Was isch das? — Nid Tanzmusik!
Si gange vüre, a Waldsoum use. Wi ne Rouch
      202 vor em Dorf isch es. — E Stoubwulke. Und si chunnt neecher. Es Brüel wi vo mene Chriegsheer. Aber me gseht weder Fahne no Spieße. — Mir wei die düre la!
Der Niklous und sys Froueli gangen es paar Schritt ds Bort uuf. Lüt, wo chly wyter vornen am Heue sy, löj ihres Wärchzüüg im Stich, gange neecher a d’Straß und hei d’Händ über den Ouge. — Was söll das gä?
Es geit no ne Chehr, aber du chunnt’s. E förchterlechi Troglete mit Singe, Johle, Brüele. Weder Spieße no Banner, aber Chnüttle, Chnüttle, grüüslechi Chnüttle. Alles jüngeri Bure. E länge länge Zug. Emel bi dreihundert Manne. — Chöme jitz die scho vo der Chilbi?
Und jitz, wo me se ma erchenne, gseht me nüt als bösi Gsichter und balleti Füüscht.
De Heuer uf em Fäld rüefe si zue: «O cho! — I d’Stadt! — De Chronefrässer ga der Sack erläse!»
Dür e Wald abe geit dä Möntscheschwall und änenuse, der Stadt zue. Es stillet under ne, und d’Füüscht fasse d’Chnüttle feschter.
Der Niklous und sy Frou luege sech stober a. — Was jitz? — Aber amene settige wüetige Huuffe nacheluegen und sech nid drum schäre, wenn s uf d’Stadt losgeit, das cha der Niklous nid. Na churzem Bsinne chehre si dem sunnige Chünizertal und dem Chirsboum, wo ne scho gwunke het, der Rüggen und wanderen öppe hundert Schritt hinder der Stoubwulke här der Stadt
      203 zue. Bald chöme si mit menen eltere Ma i ds Gspräch, wo vermuetlech meh us Gwunder als us Yfer um d’Sach dem junge Volk vo Chüniz här nache trappet. Villicht e Vatter, wo syni Buebe derby het. Dä bhertet, d’Eidsgenosse heige z’Novara wüescht Schleeg übercho. Das heig ja nid chönne fähle, wenn underdesse die daheim Gäld näme vom Franzos und ihm derfür Hülf schicke. — Jitz chömm’s halt, was heig müeße cho. Dene Chronefrässer gang’s de a ds Läbige, es syg nid guet Wätter uf em Land usse.
«Wo sy de eigetlech di junge Burschen us der Stadt, die, wo a d’Chilbi welle hei?» fragt der Niklous.
«Hm», lachet der Chünizer, «hm, si wärde’s öppe de bi längem merke. Me het ne dusse bim Tanz der Vortritt gla, u wo si am ärschtigschte derhinger gsi sy, sy du diser uuf u furt, gäge Bärn zue.»
Er blybt stah und luegt zrück. «Es macht mer Gattig, si chöme. Si hi allem a gmerkt, was im Tue isch.»
Es isch richtig nid lang gange, so isch der erscht Trupp vo dene gsunntigete Bärner Jünglinge vom Steihölzli abe cho.
Das wird öppis chönne! — Trapptrapp — trapptrapp sy si mit heißem Schnuuf im Loufschritt am Niklous und syr Frou vorby. «Die hei ja nüt by sech zum Dryschla!» seit ds Kätherli.
«Aber Dölch», antwortet der Niklous.
204 «Eh um Gotts wille! Chlous, Chlous, blyb da!»
Der Niklous louft, was d’Füeß möge gä, hinder de junge Bärner dry. Wo der Buur gseht, daß ds Kätherli bleich wird und vor Angscht nid weiß, was afa, seit er zue-n-ihm: «Heit nume nid Chummer, Frou! So bös wird’s nid gah. Di junge Herre da wei numen o derby sy, wenn’s a ds Teile geit. I wurd die zsäme la usmache.»
Atelos isch di jungi Frou näbe däm Buur här gloffe. Wo si ändlech uf d’Brügg vor em Chefiturm cho sy, isch hinder der Stadtmuure scho d’Rät- und Burgerglogge gange, und der Wächter het Umständ gmacht, für se-n-yne z’la. Einisch innevür de Stadtmuure, wär’s der Frou Kätherli ds nächschte gsi, hei z’springe, a Chilchplatz; aber vor allem het si welle wüsse, wo ihre Ma hicho isch. Mit vilen ufgschüüchten und gwunderige Lüten isch si alli Gredi d’Stadt ab, gäge d’Chrüzgaß zue. Dert sy d’Lüt chrisdick gstande. Es Brüel, wi von ere hässige Zanggete schnellt i d’Luft. Us allne Fänschter recke sech gwunderigi Chöpf, und us mene Huus lingger Hand, undehär der Chrüzgaß — es mueß der «Leue» sy — flügt allerhand uf d’Gaß abe. Es chlepft uf der Bschüsi wi vo Chachelgschirr, wo i hundert Schirbi zerfahrt. Und allimal, wenn es größers Stück chunnt, git’s es Freudebrüel. Wär das nid, so chönnti me meine, es syg e Brunscht. Aber me gseht weder Rouch no Füür. D’Burgerglogge lütet, lütet anenand, und mängisch wird si vom Huuffen überbrüelet. — Däm
      205 seit men Ufruehr. Und jitz chochet’s über. Es chunnt, es chunnt. E Troglete, Fuuschtete chunnt gaßuuf. — Muetter Gottes! — Furt! Furt! Me flieht hinder d’Loubepfyler, schlüüft i d’Husgäng, müpft sech, stupst sech, brüelet, fluechet. — «Zum Diesbacher! — Zum Hetzel!» ghört men us em Wirrwarr use. — Das chunnt jitz scho neecher a Chilchplatz. Und wil ja doch hie nid dürez’cho isch, dür das Gstüchel, flieht d’Frou Kätherli di vorderi Gaß uuf hei.
Bim Herr alt-Schultheiß vo Diesbach, wo im Verdacht isch, er heig o Gäld vom Franzos, vergratet der Sturm. Dert wüsse si undereinisch nümme, was mache mit ihrne Chnüttle. Der Herr vo Diesbach steit ja da z’mitts under nen und redt mit ne, und niemer weiß ihm usez’gä. Dem Herr Wilhälm syni Dienschtlüt bringe Wy, bringe Chäs und Brot. Jä, der Donner! Es isch heiß, und me het Durscht. Und me cha doch nid sech la fuetteren und nachhär mit dem Chnüttel Dank heigisch säge!
Weniger Gfell hat d’Frou Venner Hetzel. Ihre Ma isch furt. Aha, aha, äbe! Dä weiß, warum. Und gäb numen öpper cha dröie mit der Obrigkeit, isch der ganz Huuffen im Stägehuus, i allne Stube. Gnad Gott! Me cha nid zächni zelle, so ligen alli Fänschter verschmätteret uf der Gaß unde, und was nid z’groß oder z’schwär isch, für zu de Fänschter uus, flügt nache. Gschirr, Möbel, Chleider, alls. — Alls wird verschlissen und verschlage. — Chunnt eigetlech niemer der arme Frou z’Hülf? — O nei,
      206 niemer. Wo d’Verwüeschtung so wyt isch, daß es nüt meh z’verheie git, cha si nume no vom Fänschter uus zueluege, wi d’Burger us allne Hüser mit Spys und Trank dene Burebuebe nacheloufe. Si ghört Lüt, wo ihre verschmätterete Gräbel betrachte, säge: «Der Hetzel wär baas, er hätti kes Franzosegäld u derfür sy Sach no ganzi! — Das het er jetz dervo!»
Uf eismal zuget’s jitz wider gäge d’Chrüzgaß zue. Ds Stadt-Banner lället ob de Chöpf. «Jitz mangleti me doch ga z’luege!» säge d’Burger. Si chöme cho z’brosme, mit der Hellebarde, mit Dägen und Dolch. Nid daß es ne pressierti. Es isch niemer schnitzig, dene Chronefrässer z’lieb ga der Buggel darz’ha.
Me ballet sech zu Trüppeli zsäme, tschirgget d’Stadt ab, ga lose, wi der Schultheiß vo Wattewyl mit dene Buren ufbegährt und se hei mahnet. Es wär alles anders gange, wenn me der Glaser erwütscht hätti, dä Stärnsdonner. Dä syg a allem d’schuld. Bi längem chunnt uus, der Münzmeischter sygi z’Münchebuchsi i der Freistatt vo den Ordesritter. «So so? Dä wei mer jitz ga chlemme!»
«Jä loset: i der Freistatt isch er!»
«Freistatt oder nid. Dä wei mer scho finge!»
Uf das hi het’s i der Stadt afa stille. Rät und Burger sy uf ds Rathuus befolen und d’Tor hinder de Chünizer Bure bschlosse worde. — Und ds morndrisch isch der Münzmeischter z’Bärn hinder Schloß und Rigel cho.
207 Uf em Land usse hingäge het’s wyter gmuttet. Es het geng no Lüt gä, wo sech nid hei la usrede, vor Novara syge d’Eidsgenosse wüescht verchlopfet worde, und dadranne syg niemer anders d’schuld als die, wo’s heimlech mit de Franzose heigen und nen um Gäld Chnächte zuetrybe. Der Rat het uuf und nache müeße Bött useschicke, ga betädigen und gschweigge, bis du Mitti Heumonet ds Chriegsheer us der Lombardei umecho isch und d’Stadt mit Gloria vollbrüelet het.
Da steit ganz hinden in ere fyschtere Stube, mit dem Houpt am Underzug vo der Dili, breit und schwär der Ratsherr Früschig vor nere Frou, wo uf em Ofebänkli sitzt, es Hüüffli Eländ, und i sech yne briegget. Es halbs Dotze komfortabli Stüehl standen i der Stuben umenand. Aber der Witfrou sy si alli vürig. Am liebschte würd si grad hinder en Ofe sech verschlüüffe, für niemer z’gseh und nüt meh z’ghöre. Es isch d’Frou vo Wyngarte. Der Ratsherr isch zue nere cho, cho brichte, wi’s gange sygi, wo ihre Ma gfallen isch i der mörderische Schlacht bi Novara. Eigetlech het er gar nüt dervo gwüßt, wi’s gangen isch. Me het ne halt gfunde — tot. Fertig! Es het sogar Lüt gä, wo sech’s nid hei la usrede, er sygi vo Franzose-Fründen ermordet worde. Der Vatter Früschig isch kei gschuelete Seelsorger gsi. Als Kamerad und Verantwortlechen isch er dagstande, het gseit, was me vo eim cha säge, wo sy Ma gstellt het mit Leuemuet und vor em Find in Ehre bliben isch. Aber was seit das alles
      208 anere Witfrou mit nere Raglete Chinder? — Der Vatter Früschig, wo ds Heer heigfüehrt het und under de Läbigen im Ruehm mit obena steit, weiß nümme wyter. Es isch en Ougeblick totestill, bis a ds Schnupfe vo der Frou. Da ghört me se wider dusse, uf der Gaß. Scho meh oder minder voll, fahre si z’kuppeleswys stadtuuf und stadtab und brüelen und juze, trummle, pfyffe, und d’Buebe brüele mit. Si schleipfe der Bär mit sech, wo si de Franzosen abgjagt hei. Alles wott ne fuettere. D’Gaß gseht afe bald uus wi ne Söuzüber. Es passet zu de Liedli, wo si singe.
Der Ratsherr drückt der Witfrou no einisch d’Hand und geit hei. Wi ufgrüehrts Wasser brodlet der Lärmen um ne-n-ume. Wi bluetiger e Schlacht, descht größer der Stolz nachhär.
Bi ds Früschigs sy si alli binenand. Es jedes isch gwunderig und möchti ghöre, wi’s gangen und wär öppe sünsch no vo Bekannte gfalle sygi. Dem Vatter wott’s nöue nid rächt vo der Zunge. «Weisch», seit er zum Schwigersuhn, «me begryft mängisch gar nüt meh a Gott und der Wält, wenn me so gseht, wi’s geit, wi me dem einte der Chopf abschlat für ds Glyche, wo me dem andere nid emal darf vorha, wil me’s nid mit ihm möchti verschütte. Der Michel Glaser mueß jitz dra gloube. Verdienet het er’s. Der Venner Hetzel hei si z’Olten unde z’todgschindteret. Me tät keim Tier, was si däm ta hei, di Bure dert unde. — Aber es loufen ere hie i de Louben ume, grad mänge, wo
      209 meh Schuld uf sech het, aber dene tuet me nüt. Warum? — Warum? — Der Wyngarte! E settige Ma! Niemer wott müsse, wi das gangen isch. Aber es git doch eine, wo’s weiß. Dä het sy Hatschier, und däm ertrünne si nid. Früecher oder später chunnt es jedes dra, höch oder gmein, Ma oder Frou, jung oder alt. Er findt se-n-alli. Und ob’s ne passet oder nid, wenn är wott, so müeße si eine mit ihm fahre. Und drum glouben i einewäg an e Grächtigkeit. Me gseht’s numen erscht lang hindedry. — Ja, ja, wenn me ne het gseh mäje wi-n-i, der Chnochetauner!
Einewäg, Chlous, es mueß öppis gah! Mir chönne däm nid ewig zueluege. Mir wei rede!»
Uf em Heiwäg i ds Schwalbenäscht isch der Niklous Manuel schwygsam blibe. Und wo sy Frou ne fragt: «Was hesch?» antwortet er: «Es geit mer öppis dür e Chopf, i gseh öppis.»
Acht Tag druuf het der Bär vo Novara nid begriffe, warum hütt kei Möntsch vor syr Chrääze steit. Es het ihm halt niemer chönnen erkläre, daß di ganzi Stadt uf e Galgehubel use sygi, ga luege, wi si der Michel Glaser und no eine vo Saane chöpfe, wil si Chnächte für e Franzos gworbe hei, währeddäm me für Mailand usgrückt isch.
Der Niklous het scho vo Amts wäge müeße derby sy; aber sy Frou isch daheim bliben und het geng nid chönne loscho vom Gedanke: «Und der Hansli?» A Vatter het me sech bis jitz mit der
      210 Frag nid zueche trouet. Bim Ufruumen i der Stube findt si i der halb offene Schublade zwüsche hundert andere Zeichnunge dä Ma i der Strecki. Es git nere grad e Hieb, wo si gseht, wi dä dem Hansli glychet. Um Gottes Barmhärzigkeit!
Wo der Ma heichunnt, no ganz voll vo allem, wo-n-er dert usse gseh het, streckt si-n-ihm das Blatt mit däm Gmarterete dar: «Du wirsch mer doch nid säge, si heige der Hansli uf der Strecki gha?»
«Wowohl, das hei si.»
«Du bisch doch nid derby gsi?»
«Nei, das nid.»
«Ja, und jitz? Wo isch er?»
«Das chönnti är sälber säge. Er trouet sech, dänk, dem Vatter no nid under d’Ouge, trotzdäm er freigsprochen isch.»
«Isch er?»
«Ja.»
«Jitz mueß i ga bätte!»
Und si geit, i d’Prediger-Chilche. Dert het si so ihres Plätzli, wo ihri Chnöi dra gwanet sy. Wo si ume heichunnt, isch der Chlous am Zeichnen und luegt chuum uuf. Und i de nächschte Tage füllt sech d’Stube mit Zeichnunge vo Mannen uf de Chnöi, mit oder ohni Chopf. Da sy anderi mit mene Bluetsprutz uf em Hals, Scharfrichter, prächtigi Kärline, wo mit dem Schwärt ufzieh. Geischtlechi, Ratsherre, Handwärker, Buren und Wyber. — «Hör jitz mit däm!» seit d’Frou Kätherli afange, «me troumet ja bald dervo.»
211 Der Niklous lachet und seit: «Es mueß drum öppis gah! Hesch nid ghört verwiche bim Vatter?»
«Ja, was söll de da gah? — Der Vatter seit geng, me müeß rede!»
«Wott i o; aber uf my Art.»
Was er eigetlech im Schild füehri, het d’Frou erscht verno, wo ändlech na langer Zyt ganz unvermuetet der Ritter Chaschper zur Tür ynechunnt und syni läbeshungerigen Ouge lat i der Stuben umenand spaziere.
«Syd dir geng no da obe?»
«He äbe», antwortet d’Frou Kätherli, «i chume wohlöppen erscht i der tannige Chischten us däm Huus use.»
I der gröschte Seelerueh seit der Maler: «Das glouben i nid, i bruuche jitz de Platz.»
Verwunderet luegt d’Frou Kätherli uuf, und der Ritter fragt: «Was hesch im Sinn?»
«Oppis Großes. Und du channsch mir derzue verhälfe. Ne Totetanz wott i mache, wenn d’weisch, was das isch.»
«Bhüet is ja, das weiß i scho! Da wott i de o druuf. Wo wottsch de dä häremale?»
«Das wird sech finde. Zerscht aber wott i uf d’Reis, wott ga luege, wi si’s z’Basel unde gmacht hei.»
Größer und größer gange der Frou Kätherli d’Ougen uuf.
«Uf d’Reis?»
«Ja, nid für lang. Nume hurti ga luege.»
212 D’Frou Kätherli weiß afange, was es wott säge, wenn e Maler nume hurti öppis geit ga luege. «Ja, ja», seit si, und ihri Ougsdechle fallen abe. Aber bald luegt si wider uuf und fragt: «Was isch de das: e Totetanz?»
«He du hesch ja ghört verwiche, wi dy Vatter vom Chnochetauner gredt het, wo alli mitnimmt, wenn der Chehr a se chunnt. Das mueß alles a d’Wand, vom Cheiser und vom Papscht bis zum verluusete Bättler. Das äbe mueß me jitz de Lüt vor d’Ouge ha!»
«Si wärde der danke derfür!»
«Im Gägeteil, Frou Ale... ja, wi söll me jitz eigetlech säge?»
«Wi Dir weit, Herr vo Müline.»
«I gloube, das wär ihm nid rächt.» Der Ritter schilet uf e Niklous. «Also, Frou Manuel. — Donner o, di erschti Frou Manuel uf diser Wält! — Nei, wüsset, da het niemer nüt dergäge. Da lat sech gärn e jede male mit mene Totegripp, wi frömmer descht lieber. Mit däm seit eine, daß er sech under Gottes Wille stellt und parat sygi zum Abmarschiere, und daß Amt und Ehr ihm nüt gälte vor Gott. Juschtemänt, Chlöusi, gäll, juschtemänt das wei d’Lüt vor aller Wält dartue!
Wohl, wohl, das muesch du mache! Und i wüßt o schon e Platz: dert usse, im Chrüzgang vo Predigere.»
«Grad, was i o dänkt ha. I ha’s nume no nid dörfe säge.»
213 «Lue, lue! Mir finden is! — Wi wottsch mi druuf tue?»
«He — du gäbisch e schöne Herzog!»
«Sappermoscht! Nume?»
«Ja, weisch... eigetlech meinen i Schultheiß; aber...»
«Nei nei nei, das nid!»
«Es wär z’dütlech, gäll? Aber äbe, als Herzog. Dermit wär de o gseit, wi du ds Schultheißenamt füehrtisch. Wenn du de einisch im Rat obena sitzisch und ds Bärnervolk füehrsch, so machsch es amene Herzog z’Trotz. Dir ghörti vo Rächts wäge dä Huet, wo der Papscht den Eidsgenosse gä het.»
«Hör uuf! — Mach, was d’witt! Aber häre stah tuen i dir. Und mit dene Herre Prediger wei mer de scho rede. Die sy de no so froh, wenn der Gwunder ne d’Fisch i d’Bähre trybt. — Frou Manuel, freuet Ech! Jitz geit üse Weizen uuf, schöner als me’s hätti dörfe troume.»
Der Niklous wird mit jeder Minute läbiger. Er chunnt so in es Wäse, daß er sech niene meh cha still ha. Bald wüscht er uf em Tisch alles an e Huuffe, für uf e Tischegge z’sitze. Chuum druffe, stürmt er wider dür d’Stube, wirft e Stuehl um, hocket uf ds Bett und de wider uf ds Fänschterbänkli und luegt use, daß me meint, jitz — jitz schießen ihm Fäcken und es nähm ne dervo. Der Ritter füllt der chalt Ofetritt und lachet mit syne Märmelouge d’Stube voll. Es wundereti d’Frou Kätherli nid, wenn d’Stuben ob em Jäs vo dene
      214 beide Mannen us de Fuege gieng. Es nimmt se sälber dry. Aber äbe, da seit ihre Chlöusi wider: «Furt mueß i, furt! Mueß Luft und Wyti ha. I cha hie nüt mache, solang eim alles d’Ohre voll stürmt vo där Novara-Schlacht.»
«Jää», underbricht ne der Ritter, «es isch sech wohl derwärt, e chly Lärme dervo z’mache. Es isch sogar guet, damit me nid so gschwind wider vergißt, was mer sy. Los nume, was si erzelle, der Ludi vo Diesbach und anderi, wo derby gsi sy! Wo d’Sunnen ufgangen isch, heige si sech alli gseit, so, jitz syg’s uus mit der Schwyz. Es settigs Heer heig me de sit de Tage vo Murte nümme vor sech gha, nume daß jitz no vil meh Gschütz derby gsi syge. Und e Rüterei wi di französischi vor Novara, syg überhoupts no nie binenandere gseh worde. Und Schanzzüüg und e Fäldburg und Gott weiß was alles. — Und üsi es Hüüffli Mannen im Gstrüpp, es heig ein dunkt, me müeßi se-n-i de Stude zsämesueche. Und am Aben achttuused Franzose gstreckt im Gras und i der Wyti es Gwädel vo Roßstilen in ere Stoubwulke. Di französische Kanone syge verloren i der Bluetsuppen umenand gstande wi d’Füüröfe vo mene stübis und rübis niderbrunnene Dorf. — So — jitz wüsset dr, was d’Eidsgenosse sy!
Wohl, lue, das isch wichtig. Jitz hei mer wider Figgen und Müli und chönne säge, wi mer d’Wält z’ringsetum ha möchte. — Mi reut’s nume, daß i
      215 nid derby gsi bi. — Das isch ds einzige, was mer no fählt zum...»
«Schultheiß, wottsch säge?»
«Nu, mynetwäge. Uf das chunnt’s use. — Aber wart nume, bim nächschte Ufbruch gangen i mit.»
«Einewäg, i mueß furt. Jitz gilt’s!»
«Ja, gang nume! Mach’s! Es isch wahr, jitz gilt’s! Nimm dy Alouf! Und i nime myne, und de hei mer’s.»
Der Niklous gumpet uuf: «Sankt Vincenz und Achatius!»
«Ja ja. Dänk numen a my Muetter sälig!»
Der Niklous het sy große Fründ hei begleitet. Si sy no mängs Mal di ganzi Chilchgaß uuf- und abgloffen und hei mitenand Plän gschmidet. Wo der Maler ändlech heichunnt, sitzt sy Frou uf em Bett, lat d’Achslen obenyne hange, und under ihrne schöne, längen Ougehaar schimmeret öppis verdächtig.
«Was isch?»
Zerscht antworte nume d’Achsle; aber ändlech chunnt’s: «Furt wottsch? Und mi hie allei la? Usgrächnet jitz?»
«Es isch ja nid für lang.»
«No bald einisch z’lang.»
Der Niklous louft umenand, blybt ändlech am Fänschter chläben und macht dermit d’Stube no fyschterer. Für Dubleten isch er jitz nid z’ha. Wenn me d’Fäcke reckt zu mene große Flug, sött men eim nid mit settigem welle ga Lym stryche. — Nei,
      216 also jitz grad am allerwenigschte ma-n-er das erlyde. Lieber der Sach es Änd mache. Gleitig! E Schutz stürmischi Zärtlechkeit. Das het no geng ghulfe. Er chehrt sech um, wott zue nere-n-uf ds Bett ga sitze. Aber oha! Da steit si — ohni Träne — bolzgrad und blitzet ne-n-a: «Jitz grad wottsch du furt und mi im Stich la, wo hie z’Bärn alles hinderenand isch, wo me nid emal sicher isch, daß es nid no im eigete Huus es Unglück git? Dänk doch, wenn der Hansli umechäm und ungsinnet dem Vatter begägneti!»
Es blybt wider still. Und i der Stilli ghört me dür e Stubeboden ufen es Chind bääggen und bald druuf d’Stimm vo der Stiefgroßmuetter, wo Nunni butti singt, und du no ds hölzige Gnoppe vo der Wiegle.
«Da ghörsch es jitz grad...» Plötzlech bricht d’Frou Kätherli ab. Scho reut es se, daß si sech het la gah. Nei, nei, si wott ihrem Ma nid dervor sy, wenn er e Wäg z’mache gseht. Si wirft sech ihm um e Hals und schluchzet: «Ach nei, gang! — I will mi ja gwüß lyde, wenn’s dir öppis cha nütze.»
Uf eismal isch dem Niklous es Liecht ufgange. Ja, es isch wahr, er het gar nie z’grächten dra dänkt, was es für sys Kätherli heißt, mit der Stiefgroßmuetter, wo jitz scho ihres Zwöite buttelet, under eim Dach z’läbe. — Si isch ja nid en übersüünigi, di jungi Großmuetter, das cha me nid säge; aber vor luter nid wellen eim ihres Glück uf d’Nase binde, macht und seit si doch ungschickti
      217 Sache. Es Muetterglück isch halt nid z’verstecke, da cha me lang. — Jitz worgget’s ihn. Es steckt doch öppis Großes i syr Frou, und er het’s nid g’achtet und isch druff umetrappet, wi men uf der Gaß es Schmuckstück cha vertrappe, währed me de Wulke nacheluegt.
Er zieht se mit uf ds Ofebänkli und strychlet se. Lang findt er ds Wort nid. Si merkt sy Verlägeheit, und scho duuret er se. «Gang nume!» seit si wider. «Ach, i bin es Dumms. I hätti nüt sölle derglyche tue; aber mängisch cha me halt schier nümme. Begryfsch?»
«I weiß es ja wohl», antwortet er ändlech, «ach, üsereinen isch so gar nid gmacht zum Tröschte! Es widersteit mer, Wort z’mache. Aber meh als nötig söllisch nid Plag ha. I will dr jitz o öppis säge: I ha scho lang im Sinn, es Huus z’choufen a der vordere Gaß. I sött so wi so als Mitglid vo de Zwöihundert es eigets ha.»
«Choufe? Mit was?»
«Dy Vatter hilft mer scho. Und wenn’s nötig wärde sött, steit mer de no der Chaschper zueche.»
«Uf ne Wäg reut’s mi de no, us däm Schwalbelinäscht, wo üses Glück sech gsädlet het.»
«Ja, scho, aber einewäg, es isch Zyt, daß mir zügle.»
 
Uf em Wäg vo Wange ga Niderbipp isch der Niklous Manuel vor e Walliswyl-Wald use cho und dert am Bort abgsässe, für e chly z’löie. I der
      218 Morgesunne hei vor em Dorf Niderbipp d’Wässermatte glänzt. Am Fueß vom Jura het’s im Buechewald scho gruenet. Wyter oben isch der Wald no bruun gsi. A der Straß gäge Solothurn het ds silberige Loub uf den umbogene Saarböumtüller gflimmeret, und höch am blaue Himmel sy wyßi Wulkeschiffli weleseh gfahre. Da glänzt öppis i der nächschte Wässermatten uuf. E Storch guslet drin ume. Jitz flügt er dem Näscht zue, wo uf der Firscht vo mene mächtige Stroudach lyt, chunnt umen und geit wider. Und dert obe, am Bärg, steit i altem Trotz ds Schloß Bipp. Wenn der Vogt zum Fänschter uus luegt, gseht er fascht jedes Ächerli vo syr Vogtei. Der Maler isch mit liechtem Gepäck gwanderet und mit schwärem Härz. Der Winter düre het’s ihm nid a Arbeit gfählt. Descht herter isch es ne acho, d’Reis ga Basel und villicht no wyters az’trätte. D’Frou het er im neugchoufte Huus underbracht gha. Aber si het sech gueter Hoffnung gfunde, chuum, daß si us em Schwalbenäscht uszüglet sy. Und für sys Huus z’zale, het der Niklous müeße Schulde mache. Der Schwigervatter het ihm vorgstreckt, was er het dänne ta gha für e Hansli, und der Ritter vo Mülinen isch ihm guetgstande. Däwäg isch er vo der Arbeit furt, i ds Blauen use, für no einisch ga z’studieren und syni Plän la z’zytige. Niemer ussert dem Chaschper het’s begriffe. Alli hei der Chopf gschüttlet. «Di armi Frou!» het eis um ds andere gseit. Und di armi Frou mit ihrem erschte Chind under em
      219 Härz het d’Träne verschlückt und gseit: «Gang, wenn’s dr dienet!»
D’Ratsherre hei gschumpfe, das chäm nätt use, wenn i settige Zyte jede syne Liebhabereie wetti nacheloufe. Für was men einen i Große Rat tüeji?
Der Storch het wider e Frösch im Schnabel und bringt ne der Alte.
«Ja — ja! Nume gchlapperet!» seit der Maler. «Muesch nid meine! I mache my Sach o, numen uf nen anderi Art. Üsereine cha ds Fuetter nid uf em nächschtbeschte Mätteli ga erschnable.»
Er hänkt sy Sack um und wanderet wyter, Niderbipp zue.
Im Dorf z’Niderbipp steit e Ma uf em Mischthuuffen und steckt d’Gablen i Mischt, wi wenn’s gult, e Stollewurm z’töde, zieht di abegrütschte Hosen ufen und brummlet dem Maler öppis nache. Und wyter äne luegen ihm zwee nache: was wott dä da?
Descht fründlecher isch der Wirt zum «Schäfli». Er git sys Beschte vüre. Wandere macht hungerig. Me hout y. — Aber was wei die da usse? — «Suechet dr öppen eine?» fragt der Niklous sy Wirt.
«Nid daß i wüßt.»
Chuum het der Maler sy Wurscht g’ässe, gaffe scho ihreren es halbs Dotze zu de Fänschter y. — Was git’s da z’luege?
«Das isch o so eine!» ghört me dusse.
«Was für eine? Wäm gilt das?»
220 Der Wirt seit nid gärn: Euch; aber me cha’s ja mit Hände gryffe. Er geit use: «Was isch ech nid rächt?» Und jitz rückt d’Kuppele zsämen und wachst. «Das isch o eine vo dene Chronefrässer und Halbfranzose! — Mer wei dä ga erläse!»
«Da syd dir lätz brichtet», seit der Wirt, «das isch e Maler.»
I däm Ougeblick drückt der Huuffe scho näbem Wirt düren i d’Gaschtstube. Si chöme der Niklous cho gschoue. Warum da schon e Vorstuehl a di anderi Wand gheit sy mueß, isch nid rächt z’verstah.
«Löjt dä la sy», seit der Maler, «das isch myne», wo eine vo dene Manne sy Däge vom Wandbank ewäg nimmt und us der Scheide zieht.
«Ha gmeint, du sygischt e Maler», git der Bipper ume.
«Bin i o!»
«So so, bischt?»
«Hescht öppen e Brief?»
«Nid, nid!» mahnet der Wirt, wo si ne wei erläse.
«Löjt se nume mache!» seit der Niklous. «Si finde nüt uf mer. — I ha kei Meischterbrief; aber wenn dr weit wüsse, ob i gloge ha, so hocket derthäre. I will ech’s scho wyse, ob i Maler bi.» Und no gäb si wider en Antwort hei, zieht er e Stift vüren und zeichnet der Hässigscht uf ds Tischblatt.
Jitz löj si sech alli zueche. Niemer seit es Wort;
      221 aber nah-ti-nah gangen ihri Müüler i d’Breiti. Si fa afa lache, und ändlech seit eine: «Myseel, lueget! Dä weiß ihm der Trääf, das isch Köbu, wi-n-er da hocket.»
«Gloubet dr’s jitz, daß i numen e Maler bi?»
«Es chunnt der guet, süsch...!»
«Was hättet dr de welle mit mer?»
«I d’Aare.»
Der Niklous het es Lachen i de Mulegge, wi wenn er ne’s nid gloubti. Da geit’s erscht rächt los mit Ufbegähre. So gwüß, daß si so einen erwütsche, wo Gäld vo de Franzose gno heig, fahre si mit ihm der Aare zue. Das syge «schlächt Hüng», für so eine syg’s nid schad.
«Es het öppis», seit der Maler, froh, daß si wider rüejiger sy. Und er zahlt nen e Maß Wy. So heig der Herr Wilhälm vo Diesbach verwiche di Chünizer Buebe etwaffnet, dänkt er und vergißt, daß Freigäbigkeit am lätzen Ort nume no Verdacht weckt. — Gägen Abe wanderet er wyters. Aber er isch chuum vor em Dorf usse, so heißt’s uf der Gaß: «Es isch doch eine. Dä het is numen öppis agä!» Und es geit nid lang, so sy Buebe hinder ihm här, und Steine gumpen ihm nache. Dür ds nächschte Dörfli düre mueß der Niklous der Däge zieh, für de Hünd z’wehre, wo men ihm nachehetzt.
Wenn das däwäg wytergeit, dänkt er, so chumen i nid mit ganze Hose ga Basel abe. Dür di fyschteri Klus zwar chunnt er ungschoren und
      222 o dür ds nächschte Dörfli; aber sicher isch sicher, überleit er. Dert obe sitzt d’Burg Näbelchrage no i der Abedsunne, währeddäm der Talbode scho ganz im blaue Dämmer lyt. Under ihm, über de Jurachämme, lüüchtet e schöne guldigen Abedhimmel. Öppis Weichs, Andächtigs lyt i der Luft.
Uf der Burg bället hinder em Tor e Trybete Hünd; aber me tuet ihm doch uuf, und i der Chuchi gönnt men ihm Spys und Trank und Platz am Füür. Der Ritter isch furt, irged a menen Ort im Chrieg. Wo sy Frou ghört, es syg e Maler da, chunnt si mit dem Niklous cho rede.
«So so, Mitglid vo de Zwöihundert z’Bärn? — Also nid nume so ne Walzbrueder.» — Der Niklous lachet im stillen über sich sälber. Bi halt doch vo Bärn. Da hätti eine di beschti Glägeheit, bi nere schöne Frou der gheimnisvoll Chünschtler us der Frömdi z’spile, und de wyst er de sy Zueghörigkeit zu Burgere, für sech la d’Türen ufz’tue!
D’Burgherri macht ne-n-i d’Stube z’cho und stellt ihm Wy uuf. Und da git jitz eis Wort ds andere, di Frou isch gfrässe vo Sorgen und Längizyti na ihrem Ma.
Also e Maler — hm, dänkt si. Am andere Morge fragt si ihre Gascht, ob er nid i der Burgkapällen e Muettergottes oder e Heilige häremale würd, so wüßti me doch o wider, zu wäm bätte.
«No so gärn!»
Es isch schön da obe. Dä Blick i ds Tal aben
      223 und di Bärge! Nah-ti-nah formet sech im Chopf vom Maler e Hindergrund mit phantaschtische Flüeh und mene tiefe Talgrund, mit Bachschlängge, Mülireder, Kapällen und allerhand luschtige Chlynigkeite. Aber d’Houptsach: d’Muettergottes? D’Burgherri git keis Modell derzue. Schön, aber kei Madonna. Si het Ouge voll Sähnsucht. E Muettergottes hingäge het i Schmärze gä und isch sälig. Bi mene Burehuus het er eini gseh söugge. Die gäb grosso modo d’Contur. — Wohl, es formet sech, es chunnt ihm. Numen äbe... d’Houptsach!
Aber scho i der Nacht druuf chunnt ihm d’Vision. Ds Kätherli! Merkwürdig, wi so nes Möntschewäsen i d’Vollkommeheit ynewachst, wenn d’Längizyti na-n-ihm sech afat rüehre. Jitz, i der Fyschteri, da uf der frömde Burg, geit ihm Liecht über Liecht uuf. Di letschte füf, sächs Wuchen isch geng öppis Verschlosses, Rätselhafts uf ds Kätherlis Gsicht gläge. Es isch so still gsi. Der Niklous het geng ds Gfüehl gha, er bruuchti nume di schöne längen Ougehaar az’luege, so überchäme si ne Silbersoum. Aber däm isch er usgwiche, het wohl gwüßt, warum. Numen um Gotts wille nid dra rüehre, sünsch...! Sünsch was, Chlöusi?
Jitz äbe, vo ganz wytem, i der gruusamen und doch wunderbare, heilige Stilli und Fyschteri steit’s uuf vor ihm. Uf eismal sy di blauen Ouge wider offe, so wi si ne no agluegt hei, wo-n-er
      224 nere-n-under der Hustüre ds letschte «Bhüet di Gott, Kätherli!» gseit het. Jitz ghört er se rede, di Ouge: «So gang halt i Gotts Name! I weiß nid, ob i di wider gseh. Aber wenn’s dys Glück isch, Chlöusi, so gang! I gibe dir alles, was i ha, ds Läbe, ds Chind, d’Freud, alles, alles. Es söll im Himmel und uf Ärde niemer dörfe säge, i syg dir mit mym eigete Begähren im Wäg gstande. I weiß nid, wi’s chunnt; aber Gott hälf mer, i will glouben a dy Chunscht. Es isch nie lieber an e Möntsch gloubt worde. I weiß: vo däm Gloube läbsch du. Wenn niemer a di gloubti, so chönntisch du nümme schaffe. Drum, a Glouben und Bätte will i dir nüt schuldig blybe. Du bisch my Liebi, dir ghören i. Und jitz gang i Gottsnamen und tue, was du dir vorgno hesch!»
Das alles säge di Ouge no jitz und geng wider und no vil meh, ach so mängs, wo me nie wird Wort finde derfür, so lang als d’Wält steit nid.
Es söll mir no eine säge, d’Chunscht sygi nüt! Het si mer nid underwägs ds Läbe grettet? Schänkt si mir nid ds Läbe jitz und für alli Zyt? Jitz weiß i, was i z’tüe ha. I malen e Muettergottes, wi’s no keini gä het. Dür si reden i de. Es Gnadebild, wo alles i d’Chnöi niderbringt, was se-n-aluegt.
Us mene Tag isch uf Näbelchragen e Wuche worde. Der Niklous het in eren andere Wält gläbt, het gschaffet, gmalet, sy ganzi Seel uf di Tafele bracht. D’Burgfrou isch in es stills Stuune versunke, wo si ds fertige Gmäld gseh het. Si het der
      225 Maler verstole betrachtet und hätti möge frage: «Wär bisch du eigetlech?»
Und wi halt zletscht alles uf där arme Wält uf ds Gäld uselouft, so fragt si ändlech ganz schüüch: «Weit Dir mer säge, was ig Ech schuldig bi?»
«Nüt.»
Da luegt si stober. Meint er ächt, er heig um Liebi gmalet?
«Säget mer öppis! I darfs so nid anäh.»
Dem Niklous fahrt dür e Chopf, was er einisch bim Magister Wölfli glehrt het: gratis accepistis, gratis date! — Nei, er chönnti nüt näh. D’Sach wär ihm dermit verdorbe. Nei, für das well er nüt, seit er. «Bättet mira nes Vatterunser für mi!»
«Bsinnet Ech no, und säget mer’s de morn!»
Am andere Morgen isch der Maler furt gsi. — über Bärg und Tal isch er wyter gwanderet und het gwüßt: Das isch es no einisch nid. I ha’s no nid, sünsch hätt i’s nid chönne dert la. — Aber wartet nume! D’Madonna vom Chlous Manuel bringt d’Bärner no uf d’Chnöi, daß si Gäld und Chrieg drob vergässe.
 
D’Herri vo Näbelchrage het en urüejigi Nacht gha. Wär isch dä Maler? — E schöne junge Ma mit große melancholischen Ouge. Me gseht ihm nid uf e Grund. Het er’s doch villicht uf Liebi abgseh? Warum chunnt er grad i där Zyt uf d’Burg,
      226 wo me scho sit langem nüt meh ghört het vom Ritter, nid weiß, ob men allei i der Wält steit? Weiß dä Maler öppis vom Ritter? — Wo der Tag i d’Chammere bricht und i der heilige Stilli wyt umenand guldige Morgeschyn uf de Wälder lyt, isch der Wanderer verschwunde. So chöme d’Ängel. Undereinisch sy si da zwüsche de Lüt — und wider furt, Gott weiß wohi. Und jitz steit di Muettergottes da und luegt ein a, wi wenn si wüßti, was i eim vorgeit. D’Burgherri het kei Rueh meh, bis der Prieschter chunnt und das Bild bsägnet.
Nes Halbs Jahr druuf chunnt a mene schöne, hilde Herbschtabe d’Rittersfrou vo Näbelchragen us der Kapälle. Si het sech müed bättet um ihre Ma. A der Bruschtwehr vom Hof luegt si voll Längizyti i d’Abedsunne. Tief unde ghört men öpper der Waldwäg ab loufe.
«Isch öpper da gsi?»
«Ja, Frou, der Maler.»
«Und dir säget mir nüt?»
«Er isch nume grad under d’Kapälletür cho. Wo-n-er Euch het gseh bätte, het er Zeiche gmacht, me söll schwyge. Nes Chehrli isch er da stillgstande, solang d’Sunnen uf en Altar gschine het, uf d’Muettergottes. Du het er ds Chnöi gmacht, es Chrüz gschlagen und — furt, der Bärg ab.»
D’Frou git dem Chnächt es Zeiche, ga z’lüte. Und wo der Maler i Talboden abe chunnt, ghört er dobe ds Kapälleglöggli sys salve regina wejele.
227 Wi ne riesige Chranz vo rot und gääle Meie sy d’Börter um d’Stadt Bärn ume gläge, wo der Niklous Manuel ändlech wider einisch heicho isch. Us de Gärten und Ächerli isch der Rouch vo Muttfüür zum blaugraue Himmel ufgstige. Ds gääle Loub isch under mängem Boum scho bortab verschüttet gsi. E müedi Sunne het alles chly wehmüetig gstimmt. Aber es hätti jitz chönne Früehlig sy oder was es wett, der Maler isch so i sy Madonne-Vision verlyret gsi, daß er nüt meh anders gseh, no gspürt het. Si mueß cho, — si mueß!
D’Frou Kätherli het nüt an ihm begriffe. Es dunkt se, ihre Zuestand sötti ne wecke. Freut er sech de o gar nid drüber? Nimmt’s ne nid wunder? Er strychlet se doch und gschouet se, wi wenn er se no nie gseh hätti; aber einewäg... weiß nid, was mit ihm isch.
Anderne Lüte fallt sys vertroumete Wäse weniger uuf. Me meint, er gspüri der glych Druck wi alli. — Marignano — Marignano! — Der Vatter Früschig heißt ne chuum gottwillche. Er hocket wahrhaftig wider i syr Schuehmacher-Wärchstatt, wo ds Päch längschtes steihert worden isch und Stoub uf allem lyt. Er stuunet dür di glesigi Chugle, wi wenn er dert derdür Gott hinder syni Plän chönnti cho. Warum das mit dene Buebe? Der Hansli ganz etrunne. Me weiß di halbi Zyt nid, wo-n-er sech umetrybt. Und der ander, der Lüdeli — tot. Warum isch er nid mit dem Bärn-Banner heicho vor der Schlacht? Was het er dert
      228 no gha z’sueche? Ha gmeint, er welli besser graten als der ander. Jitz het’s ne-n-o gno. Zwüsche tuused Eidsgenosse, wo ne nüt agange sy, lyt er dert unde begrabe. — I ma eifach nümme.
Der Niklous cha nüt afa mit sym Schwigervatter, und wil er Angscht het, er chönnti undereinisch frage, wi’s jitz um Arbeit und Verdienscht standi, geit er bald umen und zieht d’Türe hinder sech i ds Schloß, ohni nes «Bhüet di Gott!» abz’warte. — Nei, vo Gäld und Verdiene chönnt er jitz nid rede.
E bösi Nacht bim Kätherli — me mueß es lyde, daß d’Hebammen einen uf d’Syte stellt, wi wenn me da gar nüt z’bedüte hätti — bringt der Niklous wider i ds Sänkblei, und am andere Morge het er es Meiteli uf den Arme. — Herrjere Gott! Was wottsch du i där verhudlete Wält? — Aber es isch emel neus Läbe. Und es Freudeliecht geit uuf. Chuum da, wird das chlyne Gritli i d’Chilche treit, touft. D’Chilche, ds Chind, di säligi Muetter, das füehrt alles wider zur Madonna. Und er troumet wider. Aber, wo-n-er geit und steit, redt alles vo däm verfluechte Marignano, vo Tod und Undergang. Und jitz macht sech i syne Gedanken undereinisch ds Bsinnen a Totetanz vo Basel breit. Wo-n-er dert dervor gstanden isch, het’s ne chalt gla; aber jitz, i där verfyschterete Bärnerluft erwachet das undereinisch, und chuum het er, halb wider Wille, amene
      229 Dominikaner-Pater öppis dervo gseit, isch dä Füür und Flamme.
Sobald ds Kätherli wider uuf dörfen und a der Wagle gsunge het, isch es z’vollem uus gsi mit der Rueh. Ds Madonna-Bild hätt er jitz läbig i der Stube vor sech gha, wi no nie; aber jitz het sech ihm der Tod i Wäg gstellt und welle gmalet sy. Der Niklous probiert, sech wider yz’spinnen i das, wo ne ds sälb Mal im Schwalbelinäscht äne so mächtig het packt gha; aber es gratet ihm nid. — Furt! — Mueß ume furt! No einisch ga Basel abe.
 
Näbe sym Vatter här isch der Junker Hans Ruedolf vo Müline ds Gürbetal uuf gritte. D’Sunnen isch scho neecher ob der Längebärg-Syte gstanden und het di ganzi waldigi Bälpbärg-Flanke rot la uflüüchte. Dem Junker hätti nid größer chönne z’Muet sy, wenn er näbem Cheiser gritte wär. Ohni daß me daheim dervo gredt het, isch es usgmachti Sach gsi, daß der Ritter Chaschper einisch d’Stadt Bärn zu Glanz und Ruehm füehre wärdi. Wi mängisch scho het er vor Tagsatzungen und vor gchrönte Höupter ihri Sach verfochte! Und jedesmal isch er mit gwunnenem Spil heicho. Jitz scho Heimlecher vo Burger, het er ds Vertroue vom Volk mit jedem Tag meh gwunne. Nüt meh het ihm gfählt als einisch e Glägeheit, vor em Find sech vürez’tue. Uf däm Ritt ga Riggischbärg
      230 ufen isch er ehnder schwygsam gsi. Der Jung het errate, daß men i der Eidsgenosseschaft und bsunders z’Bärn amene Scheidwäg steit. Es isch scho schön, wenn es chlys Volk cha der Usschlag gä, wenn alles um sy Gunscht sech müejt; aber wär zeigt eim i settigen Ougeblicke, weles ds rächte, weles ds lätze Trom isch? Was Wunder, daß da jede Staatsma dem anderen i sys Spil güggelet, und wenn’s der bescht Fründ isch!
Also ga Riggischbärg rytet me, zum Schwager Hans von Erlach und zur Schwöschter. So zwüscheninne wider einisch under syne Lüte sy, wo me weiß, wora me mit nen isch! Het me nid einisch zsäme gschwärmt vom Achatius-Bund? Der Ritter erzellt sym Suhn dervo, und dä het der Chopf offe derfür. Am Unggle Hans hätti der Vatter de einisch e zueverlässige Hälfer, wo ne würdi begryffe. Er chönnt ihm, wi me so seit, di rächti Hand sy.
Si chömen uf d’Höchi, i d’Talmulden ufe, wo ds Schloß Riggischbärg uf sym Hubel so schön z’mitts drinne sitzt, der Mittelpunkt von ere chlyne Wält für sich, und d’Wäägen us allne Richtungen under Ouge het. Da gseh si scho vo wytem Rouch us em Lindesaal näbem Schloß ufgah, dür di bruune Chronen i di blaui Luft ufe. Es gramslet vo Lüt under dene Böume. Und hie und da ghört me Glächter uffahre. Aha, der Hans het großi Gsellschaft. Öppen e Jagd.
Di zwee Ritter sy gseh worde. E Chnächt steit
      231 am Hoftor zwäg, für ne d’Roß abz’näh. Und a der Hustüre chunnt ne d’Tante Madeleine etgäge, d’«Markgräfi vo Montferrat». Si strahlet vor Freud, ändlech wider einisch ihre Brueder umez’gseh. «Wo stecksch du o geng, Chaschper?»
«Stecke? I bstichen äbe niene. Bi geng numen im Sattel für Rät und Burger. Und weisch, wo-n-i jitz de no hi mueß? — Zur Markgräfin vo Montferrat, aber dasmal zur rächte oder ehnder zum Markgraf!»
Und jitz löst sech us der Gsellschaft der Hans von Erlach. «Da chunnt my Schwager, der Müline», seit er zu syne Jeger. Mit großem Reschpäkt wird der Ritter grüeßt. Der jung Hansruedi gseht wider einisch: sy Vatter gilt nid weneli, und öppis dervo fallt uf ihn ab. Es isch e luschtigi Gsellschaft, wo da im blaue Rouch umenandere steit und schwätzt und lachet. D’Abedsunne blitzet uf Gleser und i guldigem Wy. Am Füür brate Jeger öppis, es schmöckt gar herrlech. Und dert lyt zwüsche de Böum e gwaltige Hirz. D’Frou von Erlach het alli Händ voll z’tüe und poschtet Chnächten und Meitli umenand; aber es blybt nere glych no Zyt, z’luegen und d’Ohre z’spitze. Ihrem Brueder begägnet me wi amene Diplomat. Me weiß, er het mit Fürschte verhandlet. Es trouet sech nid jede, wo da z’Gascht isch, an ihn zueche. Me luegt ne meh so a und lost, was d’Herre vo der Umgäged mit ihm rede. Der Herr vo Riggischbärg hingägen isch völlig verwachse mit allem, was da under de Linden umegramslet.
      232 Är isch ja o scho vor Fürschte gstanden und het für Bärn ds Wort gfüehrt, ganz wi sy Schwager; aber er isch halt o mit de Bärner im Fäld gläge, uf em glyche Strou, het se gfüehrt, het mit ne Hunger und Durscht glitten und Stoub gschlückt, si hei enand soz’säge ds Bluet ab de Schramme gschläcket, är und syni Manne. Und nie hei si ne müed oder gnietig gseh. Und wenn eim der Freiherr vo Spiez, Riggischbärg und Jegischtorf ds Wort gönnt — er tuet’s gärn — so meint me sech fei e chly.
Nah-ti-nah het sech d’Gsellschaft chly usenandere zoge. Me het di Herre, wo z’Bärn öppis bedütet hei, la rede. Di meischten andere sy mit nasse Schnöuz, der Bächer geng i der Hand, um ds Füür umegstande, hei drinne guslet oder chrouschpelig brates Fleisch ab mene Chnöcheli gnägget und albeneinisch e Witz griffe, so daß ds Glächter die wider zueche glöökt het, wo näbenusse dem Bort nah trappet sy und dem Näbel im Moos zuegluegt hei.
Z’mitts in ere Stilli ghört me plötzlech dem Herr vo Riggischbärg sy chrachigi Stimm: «Das isch e verfluechti Lugi!»
Was git’s? — Was isch da los? — Alli Chöpf dräje sech dem Platz zue, wo di beide Schwäger z’mitts in ere Kuppelen inne stande. Vo allne Syte lat me sech mit gspitzten Ohre zueche. Der Herr vo Müline lachet, währed drei, vier Chöpf wi Haselnüß
      233 am Büscheli uf öppis luege, wo vo Hand zu Hand geit.
«Was heit dr da Schöns?»
«Lueget! Läset d’Umschrift!»
E schöni großi Medaille macht der Chehr. Si zeigt der Chopf vom Chünig Franz, und d’Umschrift heißt: «Primus Helvetiorum domitor.» — «Was heißt das?» — «He: der erscht Bändiger vo de Schwyzer. Das geit uf Marignano!»
«Das isch eifach nid wahr», seit der Herr von Erlach. «Mir Bärner sy nid derby gsi, numen ihreren es paar uf eigeti Fuuscht. Und so lang eine d’Bärner nid uf e Rügge leit, het er nid ds Rächt, sech Helvetiorum domitor z’nenne.» «Wäre mir derby gsi, wär’s anders gange», bhertet eine, wo vor der Schlacht mit dem Bärn-Banner vo Domo d’Ossola heicho isch.
«Nume Geduld!» antwortet ihm der Riggischbärger. «Mir wei de dem Franzos scho gä z’merke, daß er üs no nid am Bode het. — Aber da hei mer’s jitz halt! Das verdanke mer dem Kardinal Schiner. Dä het is di Gschicht agreiset. — Wart nume, Schinerli, der Tschuep isch no nid uus!»
Uf däm Ton isch es du no wyter gange, bis d’Stärne hei afa dür ds dünne Lindeloub schynen und der Schloßhubel wi nen Insel im chalte Näbelmeer glägen isch.
Di beide Schwäger sy allei dinnen am Kaminfüür gsässe, wo der Ritter Chaschper seit: «Weiß nid... i gloube, der Luft well chehre. — Uf alli
      234 Fäll wär’s gschyder, mer luegte, wi’s cho wott. I hulf ’s nid verschütte mit dem Chünig Franz. Es isch nid guet, wenn di ganzi Lampartei dem Cheiser i d’Händ fallt und mir z’ringsetum nüt meh als ds Rych hei.»
«Aber dä Übermuet mueß er zerscht no büeße, der Franz! So lang no vo dene Batze da im Umlouf sy, dörfe mer ihm nid nahgä. — Wo hesch ne-n-eigetlech här?»
«Der Herzog vo Savoye het mer ne gä.»
«Es isch eifach e Lugi! Helvetiorum domitor isch ganz en andere. Es git eine, ja, leider git’s eine.»
«Und das wär?»
«Der Chünig Mammon.»
«Es het öppis.»
Uf das hi hei di beide lang gschwige. Si hei sech hinecht nid vil anders meh gseit als: «Guet Nacht!»
Was der Ritter vo Müline het wellen erfahre, das het er eigetlech jitz scho gwüßt, und däm t’ wäge hätti me ds morndrisch ume wyters chönne; aber der Ritt ga Riggischbärg het no en andere Zwäck gha. Bi der Schloßjuged isch o d’Tochter vom alt-Schultheiß vo Diesbach gsi, ds Marie. Und me het welle luege, wi die sech näbem Junker Hansruedi miech. Drum isch me no drei Tag dobe blibe. Di «Alte», das heißt der Ritter und sy Schwöschter, hei frylech scho am zwöiten Abe gwüßt, was si hei welle wüsse; aber wi weniger es dem Junker pressiert het mit Ufbräche, descht ungeduldiger isch der
      235 Vatter worde. Meh als drei Tag het er syr stille Verehrung für e Chünig Franz nid möge Gwalt atue. So sy si halt du wider gäge Bärn zue gritte, no schwygsamer als im Ufecho, der eint, wil er sy Schatz gfunde het, der ander, wil di silberigi Medaille di Lüt da obe het gmacht z’rede. Het nid eine vo dene Jeger am erschten Abe gseit: «Junker von Erlach, mit Euch marschiere mer bis a ds Änd vo der Wält und no hundert Stund drüberuus?» — Das het vo allem, was z’Riggischbärg obe gredt worden isch, dem Ritter am meischte z’tüe gä. — Isch nid jitz grad der Ougeblick cho, für d’Bärner hinder sech z’bringe, jitz, wo d’Niderlag vo Marignano se no wurmet?
 
Der helvetisch Chatzejammer isch im ganze Land umgange, und z’Bärn het’s wider einisch zur Unzyt donneret, aber das Mal im Münschter, wo’s mächtiger het möge rollen als im Schwalbelinäscht. Und der Widerhall isch i breitem Gmurmel na der Predig vom Herr Berchtold Haller uf e Platz use verloffe. «Hä? — Heit dr ghört? — Was säget dr jitz derzue? — Was seit ächt der Wattewyl derzue, der Schultheiß?» — «Was wetti dä säge? — Er het’s mit de Neuerer!»
«Du Narr», het’s vo der Chanzle tönt, «du Narr, diese Nacht wird man deine Seele von dir fordern, und wes wird sein, das du bereitet hast?» — Du Narr, du Narr! het’s de Lüt no lang i den Ohre tschäderet. Wäm gilt’s? Was wott er dermit?
      236 — Es isch geng no der Helvetiorum domitor gsi, wo si nid hei chönne verworgge. Uf Silber gstanzet louft dä Hohn dür di ganzi Wält und vernüütiget der Ruef vo der Unüberwindlechkeit. Chönnet lang säge, es syg nid wahr, chönnet dem Kardinal flueche, so vil dir weit. Marignano isch nid dürz’tue. — Wohl, so wahr es no nes Bärn git, isch es dürz’tue. — Mir rüschten is wider, und mit üsne Spieße tüe mer’s dür. Bi wäm? Für wän? — Dem Mailänder Mailand!
So wird i eier Loube gredt, und i der andere seit eine hinder em Pfyler: «Wett o ne Löl sy, däm Mailänder no länger ga d’Cheschtenen us em Füür z’reiche! Heit dr’s nid ghört chlingele? Der Franzos zahlt, was me nume begährt. Er schynt de no nid so sicher z’sy, der Bändiger. Was er nid erschlage het, chouft er.»
Und im Refektorium vom Chorherrestift fragt der Schultheiß vo Wattewyl: «Was söll men o mache? Es geit wüescht bachab mit is. Wenn d’Chilche nid no der Rank findt...!»
Und der Lütprieschter Haller, no schier vor em Ate vo syr Predig här und doch voll heiligem Yfer, antwortet: «I sägen Ech’s, Herr Schultheiß: der Tod vor Ouge male, ds Fägfüür und di ewigi Verdammnis! Öppis anders macht ne kei Ydruck meh.»
«Aber wie?»
«Mit Wort und... Herr Schultheiß, mir chunnt en Idee. Mir hei ne junge Maler z’Bärn!»
«Dir meinet der Manuel?»
237 Das isch gsi, was es no bruucht het. Der Funken isch vo Chopf zu Chopf wyter gangen und im Huus vom Ritter vo Müline däm begägnet, wo, vo Basel wider daheim, druuf gwartet het. Wi das ygschlage het! Jede fromme Ma het zu dene welle ghöre, wo einisch gmahnet und gwarnet heige, o settigi, wo sech der Himmel mit der Soldate-Treui für frömdi Herre hätte möge verdiene.
Scho d’Wuche druuf het der Niklous Manuel mit zweene junge Dominikaner d’Muure vom Chrüzgang abgmässen und yteilt und derzue brichtet, wär alles i där farbige Bueßpredig well mitmache. Da lachet der Prior uf de Stockzänd: «Was es doch frommi Lüt git z’Bärn!»
«Han i da dernah z’frage?» seit der Maler. «I mueß derfür sorge, daß ds Volk my Predig versteit.»
«Du Narr, wes wird es sein?» het er bim Zeichnen alli Bott vor sech ane brümelet und mängisch sogar gsunge.
 
Fascht no schöner als am Hochzytstag vo der Frou Barbara sälig het’s hütt i der Äßstube vom Müline-Huus a der Junkeregaß usgseh. Der Ritter het i dene letschte Jahre gar mängs la böuerle, und was jitz da uf em Äßtisch gstanden isch, hätti sech wahrhaftig o uf mene fürschtleche Tisch nid übel gmacht. Ds Ässen isch vorby gsi, aber di zwee Herre, wo sech i Gsellschaft vo der Frou vo Müline dranne hei güetlech ta gha, ihre Ma und der
      238 Herr Eberhard von Reischach, e Chriegsoberscht vom Herzog Uelrich vo Württebärg, sy no da gsässen und hei sech nid chönne trenne vom Malvasier. Zwüsche Gleser und Täller sy Papier gläge. Vo Zyt zu Zyt het der Württebärger es Blatt i d’Hand gno und ta, wi wenn er’s wider und wider müeßti läse. D’Frou vo Müline het di beiden allei gla i der stille Hoffnung, es tüej’s jitz de mit der letschte Channe, wo si het la härestelle.
«Weißt jetzt, wie der Has läuft?» fragt der Reischach.
«Es isch mer nüt Neus», antwortet der Ritter meh so zu sich sälber, «es wott bloß überleit sy.»
Läng und breit hei si währed dem Ässen erörteret gha, wi’s cho well mit der große Politik. Wi länger descht meh het sech alles um d’Frag dräjt: wär wird Cheiser, wenn der alt Max z’fähle chunnt? Sy Großsuhn, der Chünig Karl vo Spanie, oder der Franzose-Chünig? Uf den eidsgenössische Tagsatzungen isch Himmel und Höll i Bewegung gsetzt worde, für z’verhüete, daß der Franzos Cheiser wärdi. Aber Lüt wi di beide Herre da hei im Chünig Franz ds Urbild vo der Ritterlechkeit gseh und gschwore, größers Heil chönnti der Wält nid widerfahre, als wenn dä uf e Cheiserthron chäm. Das alles hätti ein zwar no rüejig la schlafe, hätti nid der Herzog vo Württebärg i der Schwyz Chriegsvolk gworbe, für sech gäge jitzige Cheiser z’wehre. Aber das isch es gsi, was der Herr von Reischach häregfüehrt het. Und da lyt uf em Tisch
      239 ds Verzeichnis vo de Bärner Herre, wo als Houptlüt vorgschlage sy. Da standen ufgschribe der Herr Jakob vom Stein, der Herr Albrächt vom Stein, nid weniger als vier Herre vo Diesbach und — der Ritter Chaschper vo Müline, ja, und dä Ritter sitzt da am Tisch und gseht sy Namen und lat ne stah. No geit’s i sym Chopf uuf und nider: söll i, söll i nid? Und er dräjt Brotchrügeli und tuet tiefi Züg us em Glas, trummlet mit de Finger uf em Tischblatt und luegt i ds Lääre. — Es isch es gwagts Spil; aber, wär weiß, di letschti Glägeheit, Bärner im Fäld z’füehren und villicht sogar, der alt Ruehm vo der Unüberwindbarkeit wider machen ufz’läbe.
Da geit d’Türen uuf. D’Frou vo Müline chunnt: «Es isch mer furchtbar leid, wenn ig Ech störe mueß, wärti Herre; aber der Herr Schultheiß lat säge, du söllisch i ds Rathuus cho, Chaschper, es syge Herre vo Luzärn da. Du söllisch di zwägmache, für morn zum Markgraf vo Montserrat.»
Di beide standen uuf. «Also denn», seit der Württebärger, «so muß ich wohl allein zum Stein ’naus reite.»
D’Frou vo Müline dänkt: wenn du z’Wabere no uf em Roß bisch, so cha üse Malvasier de nüt derfür. Es isch nüt luschtiger als di Herre, wo meine, me merkt ne nid a, daß si ne Ruusch hei wi nes Burehuus.
Wi ne höchi Tannen im Wätterluft isch der Reischach bim Adieu-säge gstande, und bald druuf
      240 isch der Herr Chaschper o gange. Da wirft sy Frou ne Blick uf e Tisch. «Ach was», seit si, «jitz het dä dumm Schwab syni Papier la lige!» — Si lyret se zsäme, bindt e Schnuer drum und git se dem Chnächt: «Gang, bring das i d’‹Chrone›! Gib’s dem Gantner, es ghöri dem Herr von Reischach.»
«von Rei...»
«Reischach! — Aber louf! Villicht isch er no dert. — Dä, wo hie g’ässe het. Du hesch ne ja gseh!»
 
Wär nid grad im Chlyne Rat gsässen oder uf Reisen a Fürschtehöf underwägs gsi isch, wi der Ritter vo Müline, dä het jitze z’Bärn o nid vil anders gwüßt az’stellen als dem Niklous Manuel im Prediger-Chilchhof ga zuez’luege. Das Glöuf het dem Maler scho bald afa verleide. Geng, wenn er am beschten im Zug gsi wär, isch gwüß grad eine vo de große Herre cho — mängisch mit Frou und Chinder. Alles rächt, wenn’s nume bim stille Zueluege blibe wär. Aber er het syni Herren afange gkennt. Wär i Gnade blybe will — und dadruuf isch der Niklous no agwise gsi — dä mueß ds Gfüehl im Rügge ha, daß e große Herr hinder ihm steit und ihm zueluegt und erwartet, daß er sech vo der Arbeit ewäg umchehrt und seit: «Ah, guete Tag, Herr Venner oder Herr Seckelmeischter, wi dunkt’s Ech?» Nid z’rede vo dene, wo ihre Schatte grad juscht uf dä Bitz Wand hei la falle, wo me dranne gmalet het. Es isch ja schön, das Interesse; aber mängisch chehrti me sech gärn um
      241 und sieg: «Herr Schultheiß, i danke für d’Ehr, aber jitz syd so fründlech! — Euer Gnade Späckbuuch isch kei Latärne!» — Nu, e chly sech zsämenäh bringt bi settigne Gwundernase no Gwinn; chunnt aber, wi hütt, e Hansli Früschig und fat a spotte: «Was wottsch du mit dene Totebei? Meinsch öppe, du machisch üsereim Angscht dermit? Ha doch scho mänge Hoselupf gha mit dem Tod; aber amene settige Chnochegstabi mit Fleischfotzelhöslene bin i no nie begägnet. Mal du lieber luschtigi Mätzen a di Wand, di Herre Prediger hätte dir meh druffe!» Me het o da am sicherschte mit Schwyge g’antwortet. Was weit dr mit so eim ga Händel afa!
Statt mit sym Schwager z’chifle, geit der Maler zum Prior vo de Dominikaner und fragt ne, ob men eigetlech nid der Chilchhof chönnti sperre währed der Arbeit.
«Es wär schad», seit dä, «lueget, wenn doch d’Lüt jitz chöme! Grad settigs isch, was me ne mueß vor d’Ouge ha!» Derby zeigt er uf ds Bild, wo der Junker Hans von Erlach vo Riggischbärg gstiftet het, es Beihuus mit vier Gripp, wo d’Posuune blase. Drunder steit:
 Hie ligend also unsere Gebeyn, Zu uns har tantzend Groß und Kleyn! Die ir jetz sind, die warend wir, Die wir jetz sind, die werdent ir!
Bhüet is, dänkt der Niklous, si gsäche’s de no früech gnue, wenn i einisch mit allem fertig bi; aber
      242 äbe — dene Herre vom Chloschter isch es Gwinn, daß der Sankt Gwunder d’Lüt yne löökt. — Kein Kriegsmann flicht sich in Händel der Nahrung. Es isch o da besser, z’schwyge.
Nie hätti sech der Niklous la troume, daß die furchtbari Malerei so yschlüeg. Uf eismal het er jitz bi Höch und Gring als große Chünschtler gulte. Vo allne Syte het’s Ufträg grägnet. Altarbilder und Wappeschybe hätt er sölle mache — er hätti Arbeit für zäche Jahr underhänds gha, so het’s ne dunkt. Alles het welle schöni Sachen i d’Chilche stifte. Und da drannen isch dä Totetanz d’schuld gsi. Nid nume, wil de Lüte jitz d’Ougen ufgange sy über d’Meischterschaft vom Chlöusi Alema; nei, der Gedanken a Tod und Gricht isch nen i d’Glider gfahre, und bald isch niemer meh z’Bärn gsi, wo nid öppis rächt Schöns hätti wellen opfere für sy Säligkeit. Het me sy Name, sys Wappe in ere Chilche gseh, so het me scho gwüßt: jitz isch men agschribe für ds Paradies, jitz cha’s nümme fähle. Da het me d’Batze nümme gchehrt.
Sogar bim Großvatter Frickart isch der Niklous wider z’Gnade cho. «Jitz wohl, jitz hesch einisch öppis gmacht, wo me cha la gälte», het er gseit. Nid daß er di Malerei aparti schön gfunde hätti — bhüet is Gott! Da het me de z’Rom und z’Florenz ander Sache gseh — aber es het doch öppis derby usegluegt, für d’Hushaltig und bsunderbar für d’Gottsäligkeit zu Stadt und Land. Daß dadüren öppis het müeße gah, das isch o dene klar
      243 worde, wo bis jitze nie hei welle ha, daß d’Chilche schabab sygi und d’Geischtlechkeit nüt meh nutz, nid z’rede vo de Chlöschter. — Es mueß, es mueß, es mueß öppis gah! Wär weiß, villicht, daß si’s besser begryffe, wenn men es a d’Wand malet, als wenn me’s vo de Chanzlen abe donneret. «Ja», seit der Niklous, «bsunders wenn me weiß, daß vili vo dene, wo uf de Chanzle stande, sälber nid suber sy über ds Nierestück.»
Ufg’atmet het jitz vor allnen andere d’Frou Kätherli.
«Du weisch gar nid, wi’s mir z’Muet isch», seit si ei Abe zu ihrem Ma, wo-n-er ufbegährt, so wi men ufbegährt vor stiller Freud drüber, daß me vor luter Ufträg und Anerchennung nümme weiß, wo apacke. «Es dunkt mi, du sygisch ganz en andere Ma, es isch fascht z’schön, für wahr z’sy, und doch isch es so. Aber weisch, kurios isch es de scho, daß es das bruucht het, für dir Wäg z’mache. Mit dene Totebei! Me cha niene meh hiluege, oder es ligi öppis eso umewäg. Es stinkt fei. Chönntisch eigetlech das nid o chly appetitlecher mache?»
Da leit er sech i sym Großvatterstuehl hinderen und lachet: «Wenn ’s appetitlech wär, so fände ’s am Änd d’Lüt no luschtig. — Du bruuchsch grad ds rächt Wort: stinke mueß es! Und öppis vo Fleisch mueß no da sy, sünsch gheite mer ja di Gripp bim Tanzen usenandere. Suber abgchocheti Totebei sägen eim nüt meh, die sy scho vil z’wyt ewäg von is; aber wenn me merkt, daß si-n-is geschter no gliche hei!»
244 «Aber ohni Gspaß, Chlous, mit däm, daß me’s schmöckt, weiß me no kei Wäg us em Gstank vom verdorbene Läben use. Es müeßti doch de no öppis anders derzue cho.»
«Äbe drum han i vorne dranne der Heiland am Chrüz häregmalet. Aber wart nume! Es chunnt no ganz öppis anders. I ha de no öppis...» Mit däm zieht er es Blatt us der Tisch-Schublade mit Skizze zu nere neue Madonna. «Lue, das isch im Wärde. Und das wird de öppis! I cha dr’s säge. I ha’s agfangen in ere Stube bi de Prediger. Es weiß no niemer nüt dervo als der Prior. Da malen i nume dranne, wenn’s mi achunnt, wenn i schier eso änefür bi, in eren andere Wält. Da isch de einisch alles drinne — alles, alles. Und wenn der Bstuch vom Totetanz längschtes i Brosmen am Bode lyt und d’Lüt drüber ewäg tschalpe, so wärde si no vor myr Muetter Gottes chnöile, und d’Längizyti nam Himmel wird über se cho, daß si nüt anders meh begähren als enand alles z’lieb z’tue.»
Am andere Morge het me der Niklous Manuel vergäblech a der Totetanzmuure gsuecht. Das churze Gspräch mit syr Frou und ihre dankbare Blick hei ne wider agmacht, daß es mit Gwalt über ne cho isch. I aller Früechi isch er vo der Syte vo syr Frou Kätherli furt düüßelet, i ds Prediger-Chloschter, und het a der Madonna afa male, in ere wahre Säligkeit.
«Das, wo me nid mit Worte cha säge... nid mit Worte... nid mit Worte», brümelet er so
      245 ob allem Male vor sech ane. Und syni Gedanke gange zrück zum Vatter. Wenn er jitz no da wäri und gsäch, wi’s um my Arbeit geit! — Du söttisch mer chönne zueluege! — Das packt ne. Er gseht der Vatter vor sech und cha nid anders. Er mueß ne male, so wi-n-er i syne bessere Tage gsi isch. Mit Liebi malet er das Gsicht, und es wird ihm eis vo syne liebschte Bilder. Das nimmt er hei, hänkt’s ob em Bett uuf und dänkt, er söll us sym Rahmen usen i mys Glück yne luege.
Das sy so Stunde, wenn’s guet geit e halbe Tag, daß er ungstört a syr Madonna cha sy, a där Arbeit, wo-n-ihm z’innerischt inne sitzt und sünsch niemer nüt ageit. Daß er nie lang im Schnäggehüsi cha blybe, da sorget scho der Fründ Chaschper derfür. Er bringt ihm Lüt zueche, meh, als ihm lieb isch. Die alli wei mitpredige vo Tod und Vergänglechkeit. Da chöme di Herre vom Stein, vo dene Diesbach grad vier, von Erlach drei, der Dokter Valerius Anshelm, der Ordeskomtur vo Chüniz, der alt Gantner, der Meischter Tremp und vili anderi. Der Herr Bartlome May ghört nid zu dene, wo eim öppis nachetrage. Sobald er gseh het, daß der Niklous Manuel öppis cha und nid nume der Maler vorgschützt het, für emel ja nid müeßen um ds Brot z’schaffe wi öppen ander Lüt, het o är ihm an allnen Orten Arbeit zuegha.
Mitti Wymonet het der Herr Bartlome wider e Reis aträtten i ds Mailändische. Z’Luzärn het
      246 er jedefalls nid a mene schäbigen Ort Quartier gno, sünsch wär er chumn dert mit dem Barfüeßer Bueßprediger Bernhardin Samson am glyche Tisch zsämecho. Vil Cherze hei da brönnt und uf ne wahre Märit vo guete Sachen abe gschine, und wi’s zu sälber Zyt chuum anders müglech gsi isch, het jede dem andere gluegt usez’hääggle, was er öppe weiß, wi der Has loufi, nid dä, wo hie, mit Rüebli garniert, in ere bruune Soße chnöilet und sys bratene Stili i d’Luft streckt. Geng wider isch es drum gange: Franz oder Karl, wär wird Cheiser?
«Für wele wäri Bärn ehnder z’ha?» fragt der Samson. Er het es uheimeligs Füür i den Ougen und e Stimm, wo tönt wi Zwang. Der Herr Bartlome, wo no nid weiß, was für ne bsunderen Uftrag dä Barfüeßer het, antwortet: «Ob Franz oder Karl, z’Bärn sy einschtwyle keini Chnächte meh ufz’trybe, für niemer. Dir machet Ech kei Begriff, i welem Zuestand d’Stadt Bärn isch, sitdäm der Niklous Manuel ne der Tod a d’Muure gmalet het. E wahre Bueßyfer het se packt. Me troumet vo nüt meh als vo Totebei und Wältgricht.»
Es unglöubigs Lache louft um e Tisch. Eine fragt: «Was wei de d’Bärner fürderhi, wenn nümme z’Chrieg?» Und der Barfüeßer-Pater seit mit syne lischtige schwarzen Ouge: «Dä Totetanz hätt i nid emal nötig. Di Bärner bringen i uf d’Chnöi wi dä Has da.»
Wo am Allerheiligen-Abe z’Bärn eis Glöuf gäge d’Lütchilche zue isch, trotzdäm es chalt i di
      247 fyschtere Gassen yne rägnet, was vom Himmel abe ma, für dem Pater Bernhardin Samson sy Bueßpredig ga z’lose, antwortet der Niklous Manuel uf d’Frag vo syr Frou: «wei mer o?»: «Sech ga naß mache für ne latinischi Predig? — Fallt mer nid y!»
«Der Magischter Wölfli übersetzt se. Und under de Loube wird me ja nid naß.»
«So gang!»
 
Zwee Tag druuf chunnt der Maler im Vernachte vom Prediger-Chloschter hei. Da begägnet ihm e Gärberchnächt, wo-n-er scho lang kennt, nid eine vo de biderschte — kei Chriegsufbruch, wo-n-er nid derby wär — dä schwänkt ihm scho vo wytem e Zedel etgägen und juzet: «Für zwee Batze!»
«Was für zwee Batze?»
«Ablaß für alls Cheibs, was men öppe no bosget.»
Am liebschte riß ihm der Maler der Zedel us der Hand; aber er weiß scho, daß das übli Händel gäb, me het scho im Große Rat gmerkt, wi’s chunnt. A Tod und Höll gloubt alles, ja, aber statt vo syne Sünden und Laschter z’la, hilft me sech mit Ablaß, für dem Verderbe z’ertrünnen und fahrt vür, wi bis dahi. — «Wenn’s doch di heiligi Chilche git! Schatzängeli, was witt no meh? Juhee aee aeeh, huhui!» So tönt’s hinecht scho stadtuuf und stadtab.
248 En Ougeblick blybt der Niklous Manuel stah, ballet d’Füüscht und überleit. Und du louft er schnuerstracks i d’Lütchilche. Stockfyschter isch es da inne. Di vile Cherze löj chuum Pfyler und Wänd underscheide. Es gramslet schwarz i der Schwerzi. Vom Houptaltar här fahre gwaltigi Wort wi Stoßvögel i d’Fyschteri und verfläderen a den Escht vo de Gwölbchappe. Das isch ne, der Samson, und vor ihm lyt halb Bärn uf de Chnöi. Aber zwüsche de Donnerworten inne tschäderet’s anenand, hässig, wi uf Chupferbläch, und öppis chnischteret. Was isch o das? Was geit da? D’Bychtstüehl sy förmlech verschüttet under Möntsche, wo sech zuechedrücke. Mit den Ellböge macht me sech Wäg a ds Gätterli, trappet sech, müpft sech. Ne settige Drang, syni Sünden abz’lade, het me no nid erläbt. Me chönnti meine, der Jüngscht Tag well no die Nacht abräche. Der Niklous Manuel lähnt a mene Pfyler und weiß nümme, was er dänke söll. Syni Ouge hei sech jitz a d’Fyschteri gwanet und stuune wi i mene Troum. Er gseht jitz, das Chnischtere chunnt vo de Papier- und Pärgamäntbletter, wo d’Lüt überchöme. Chuum hei si se-n-i der Hand, stecke si se-n-i ds Wams, i Bueseschlitz und schlyche sech dervo wi Schelme. Und geng an eim tschäderet ds guete Bärngäld i Chupferchessel — tschäng, tschäng; wi vürnähmer der Sünder, descht luter cheßlet’s.
Und es isch nen ärnscht. Me gspürt’s.
Ganz dürenand vo luter Ydrück schlycht sech
      249 jitz o der Totetanz-Maler dervo. Bis zum Bychthüttli wärs rächt, seit er sech; aber vo da-n-ewäg...?
Er het ds Bedürfnis, mit öpperem drüber z’reden und geit zum Boley Gantner i d’«Chrone», wo geng öpper vo Gwicht z’finden isch. Richtig, d’Stuben isch gchäset voll, fascht wi ds Münschter. Nume daß si hie Liecht gnue hei, für sech z’erchenne. Es tschäderet hie o, aber dumpfer, vo Zinn. Me luegt uuf, wo-n-er yne chunnt. Sogar großi Herre, wo früecher geng über ihn ewäg gluegt hei, machen ihm Platz am Tisch. Hätti nid är a der Prediger-Muure zum Volk gredt, so wär’s hütt stiller i der Lütchilche. Das isch d’Meinung vo allne hie inne. Und es isch e merkwürdig etlaschteti Stimmung i der «Chrone». Wi wenn’s allne gwohlet hätti. Der Maler redt nid vil, er spitzt d’Ohre. Ja, di erliechterete Gmüeter... scho rächt, wenn nume nid der Gedanke drinnen ufläbti: Jitz darf men ume!
Es wird nah-ti-nah geng heiterer i dene Gsichter. Di gmeinsami Erliechterung würkt. Und geng dütlecher chunnt’s vüre: jitz darf men ume!
D’Türe geit wider uuf, und yne chunnt der Herr Jakob vom Stein, eine vo de gschetztischten und gförchtetschte Houdäge, fascht wi der Herr Albrächt vom Stein. Er lachet über ds ganze Gsicht, zieht e Pärgamäntrollen us em Bruschtlatz und schwänkt se-n-i der Luft: «Für mi und myni füfhundert Ma im Fäld!»
250 «Potz Donner. Nume? — Zeig!»
«Loset nume! Für das allei hätt i ne dem Samson no nid gä.»
«Was gä? Wän gä?»
«He, my Schümelhängscht.»
Da bricht e Lachlärme los, daß d’Schybli chlefele.
«Loset nume: Für alli myni Vorfahren und alli myni Herrschaftslüt z’Bälp usse. Ganz Bälp suber und sälig! Isch das öppe nid es Roß wärt?» — Und mit lischtigen Öugli seit er zu sym Tischnachbar: «I weiß de no ne schönere Hängscht bi eim i der Gäged vo Mailand. Wei de dä ds nächscht Mal ga reiche.»
Luter und luter isch es gangen i der Wirtsstube. Der Niklous isch du bald einisch hei. Mit sym Fründ, dem Chaschper, isch er no bis a d’Chrüzgaß gange, ganz still.
«Was isch mit dr?» fragt der Ritter. «Bisch jitz geng no nid zfride? Es dunkt mi, wenn eine Grund hätti, sech z’freue, so wärisch du’s!»
Der Niklous luegt i ds Läären und seit ändlech: «Isch jitz das alles?»
«Was wottsch de no?»
«So han i’s nid gmeint.»
Mit däm sy si usenand gange. Der Niklous gspürt zum erschtemal, daß da öppis nid ganz stimmt zwüschen ihm und sym große Fründ; aber er wehrt sech mit Händen und Füeße dergäge, dadrüber nachez’sinne. Nei, nei, nüt da zwüschenyne! — I wott nid, i wott nid!
251 Aber di sälbi Nacht het’s nüt welle gä us em Schlaf. — Geng an eim het’s i synen Ohre tönt: tschäng, tschäng. Di fyschteri Stuben isch trotz dem warme Huuch und heimelige Schnuuf vo der Frou Kätherli zum fyschtere Münschter worde voll feißem Cherzenäbel und Weihrouch, und gchräschlet het’s wi vo Ratten im Maisstrou. Erscht am Morgen isch er yduslet — bis ne ds Bäägge vom Chind gweckt het. Wi i mene Chatzejammer sitzt er uf em Bett und doch mit mene ganz andere Gsicht.
«Wo fählt’s?» fragt d’Frou. «Was het’s gä?»
Er git mutze Bscheid, luegt umenand, wi wenn er öppis suechti, und du i d’Wyti, und plötzlech schnellt er uuf und seit, er gang i ds Prediger-Chloschter, ga male.
D’Frou Kätherli het settigs scho mängisch erläbt und isch nümme hert erchlüpft drob, wil es albe nume duuret het, bis er wider a der Arbeit gsässen isch.
Aber das Mal het’s nid welle bessere. Im Gägeteil, er isch z’Mittag mit no schlächterem Luun heicho. Da dänkt si, der Fründ müeßi häre. Und si weiß es yz’richte, daß si-n-ihm begägnet und chlagt ihm ihri Not. «I will cho luege», seit der Herr Chaschper, und es geit nid lang, so füllt sy mächtigi Gstalt der Türrahme vo ds Manuels Wohnstube. Wi geng, strahle di blaugrauen Ouge Zueversicht. Scho vo wytem säge si: dumms Züüg, da geit me drüber ewäg und macht wyter! Dä Chehr hingäge zieht’s nid.
252 «Wär het dir öppis z’leid ta, daß du hie hockisch und nüt tuesch? Wenn’s eim graten isch, di ganzi Stadt uf d’Chnöi z’bringe, wi dir, so verliert me nid Zyt mit Trüebsal blase!»
«Vor wäm chnöile si? — Wenn üse Herrgott i d’Lütchilche chäm...»
«Er isch scho lang drinne», underbricht ne der Ritter; aber der Niklous achtet nid druuf, er fahrt furt: «so nähm er e Chnüttel und jagti das ganze Pack use.»
«Hoho! Meinsch?»
«Ja, das meinen i. Wo nähm d’Chilche ds Rächt här, Erlösung und Säligkeit um Gäld und Roß z’verchoufe?»
«Vergiß nid: Mir ist gegeben alle Gewalt im Himmel und auf Erden.»
«Wäm? dem gchrüzigeten und uferstandene Heiland und sünsch niemerem!»
«Als sym Statthalter uf Ärde.»
«Was bruucht der Herrgott e Statthalter, wenn er doch uferstanden isch?»
«Er sitzt zur Rechten des Vaters, von wannen er kommen wird zu richten die Lebendigen und die Toten, Herr Totetanz-Maler. Underdesse mueß er e Statthalter i Möntschegstalt ha uf Ärde, und das isch der Heilig Vatter. Ornig mueß sy!»
«Mynetwäge. Aber da stimmt öppis nid. — Wenn der Statthalter sy Herr nid besser versteit. — I meine, da wär jede Schlufi, wo vo Theologie
      253 und Chilcherächt nid sövel weiß, aber fromm und suber läbt, der besser Statthalter Chrischti uf Ärde.»
Da luege zwöi Ougepaar i mächtigem Stuunen uf e Niklous. D’Frou Kätherli schynt bis i d’Seel ynen erschrecke, währed der Ritter grad i Wort usbricht: «Säg, los, me sötti meine, du heigisch’s mit de Neuerer!»
«I ha’s mit niemerem. I rede, wi-n-i sälber dänke. Cha nümme zueluege, wi me mit der Wahrheit umgeit. Ha gmeint, i chönni dür d’Malerei rede, dür d’Malerei der Chilche hälfe; aber i gseh: ds Volk isch z’dumm, für das z’verstah, und d’Klerisei wott’s nid verstah. Also mueß men anders. I probiere’s mit der Fädere.»
«Du Chindschopf! Du, wo kei Hochschuel düregmacht hesch, wottsch ga Turnier ryte mit dene glehrte Herre!»
«Nid eso. Bhüet is! Uf dä Ascht lan i mi nid use. Nume de Lüte der Spiegel vorha wott i, uf ne Manier, daß si nid chönne dranne vorby luege.»
«Los!» het der Ritter jitz zueche, und er nimmt dem Niklous d’Hand, ganz fescht. «Du bisch dy eigete Herr und Meischter. Aber bsinn di, was d’machsch! Es git nere gnue, wo schrybe, meh als gnue; aber hie z’Land niemer, wo cha male. Wär sys Wärchzüüg meischteret, mueß nid mit ander Lüten ihrem welle ga fächte, sünsch wird er e Krouteri. Jede mueß sy bsunderi Gyge spile. — Wart jitz no chly! Dä Winter no bringt’s zum Ryffe, was mir doch vo Chind uuf zsäme planet
      254 hei. I gloub, i gloube, es well mir z’Oschtere grate mit dem Schultheiß. Tue niemerem nüt derglyche, aber es macht sech öppis. Und de, und de söll di das Brösmeli Geduld nid reue. Mal wyters! Du gwinnsch mit jedem Tag öppis. Der ander Wäg setzisch alls uf ds Spil und verlüürsch — so wahr i hie sitze — alles. Lue, i weiß, wi d’Wält usgseht, bi afange wyt umenandere cho. Me mueß d’Schwyz o einisch vo dussen aluege. D’Chrüzgaß isch no nid d’Wält! Dänk doch o a my Muetter, was die dir jitze sieg! — Es isch no gar nüt verlore. I säge dir, es isch im Wärde. Verderb mer’s nid mit Dryschieße! I ha di no nie im Stich gla — oder?»
«Nei, du hesch mi nie im Stich gla. Das isch wahr.»
«Also!»
«Also lan i di o nid im Stich.»
Währed der länge Red vom Chaschper isch im Niklous wider der rosig Morgeschyn vo syne Jugedtröum ufgange. D’Frou Barbara isch ihm läbig worde, der Vatter. Het er nid rächt, sy Fründ? Jitz, wo-n-er d’Not vo de böse Lehrjahre hinder sech und sogar der Großvatter derzue bracht het, a sy Chunscht z’gloube, sött jitz das alles für nüt gsi sy?
Wo der Ritter zur Tür uus gangen isch, isch es beidne, dem Niklous und syr Frou vorcho, wi wenn si en Ängel z’Visite gha hätte.
En Ougeblick no steit der Niklous da, wi uschlüssig. Was wott er ächt? — Der Ablaßchram...
      255 dürz’tue isch er halt nid. — Da luegt er a d’Wand ob em Bett und nimmt ds Bild vom Vatter wider abe, under en Arm, und geit. D’Frou dänkt, er well no öppis nachebessere dranne, är aber seit i Gedanke zum Vatter: du muesch mer cho zueluege! Das einten emel, das wott i no fertig mache.
Im Vorbygang blybt er am Totetanz en Ougeblick vor em Bild vom Herr Chaschper stah und seit: «My Herzog. Ja ja, du channsch uf dy Maler zelle!»
 
Änds Jenner isch uf em Rathuus Bricht ygloffe, der Cheiser Maximilian sygi gstorbe. Sit Monete het me’s erwartet, und doch isch me jitz erchlüpft. So lang eine schnuufet, steit er no zwüsche synen Erbe; aber wenn er d’Ouge zuetuet, isch nüt meh im Wäg, für sech i d’Haar z’fahre. Uf Wäg und Stäg sy bereits Gsandtschaften underwägs gsi, und i de Rathüser isch me närvös worde. Z’Zürich und i der innere Schwyz isch men etschlosse, sech uf d’Syte vom Chünig vo Spanie z’stelle, vom Karl. Und o z’Bärn erchennt me, das sygi ds Rächte; hingäge trouet me gwüsse Herre nid, vo dene me weiß, daß si geng no uf di französischi Syte helte, und das bringt en uheimeligi Spannung i ds Rathuus. Di dütschi Partei überchunnt aber d’Oberhand. D’Tagsatzung etscheidet für e Karl. Me lat sogar uf d’Gfahr hi, ’s ganz mit ihm z’verschütte, dem Chünig Franz la säge, er söll
      256 uf d’Cheiserchronen oder uf d’Fründschaft vo den Eidsgenosse verzichte. Me git’s dem Karl schwarz uf wyß, är und numen är chönni uf Schwyzer Soldate rächne.
Die vo Zürich und vo der innere Schwyz hei geng no nes Mißtroue gäge Bärn, und ihri Tagsatzungsherre luege dene vo Bärn scharf i d’Ouge: «Aber jitz gilt’s de hingäge!» Da wärde d’Bärner toub und gäben use: «Machet nume, daß es de bi euch nid fläcket!» und ryten ab.
Bi hertischter Straf wird z’Bärn verbotte, anderswo Handgäld z’näh als für e Chünig vo Spanien under eidsgenössische Banner.
Es geit gägen Oschtere, der Ämterbsatzung zue, und drum luegt men enand mit jedem Tag scherfer i d’Ouge.
«Was isch o mit dir? Me gseht di aber einisch di halbi Zyt nid im Große Rat?» fragt der Vatter Früschig sy Schwigersuhn, «jitz, wo’s jedesmal uf nes paar Stimme cha acho!»
«I chume de scho, wenn’s sy mueß.»
 
Mitti Aprille sitzt der Niklous, wi alli di letschte Tage, hinder Schloß und Rigel a syr Madonna. Si isch eigetlech fertig; aber er cha geng no nid dervo la. Di herrlechi Früehligssunne füllt der blau Himmel, und es silberigs Liecht strömt über ds Gmäld. Er dräjt’s e chly so und de wider anders, stellt’s a d’Wand, höcher, tiefer. Es ma jedes Liecht erlyde, dunkt’s der Maler; aber da chönnti
      257 me no öppis e chly nachedunkle, dert öppis vürelüpfe... Nei, jitz machen i nüt meh dranne, sünsch...! — Halt! Wohl, da!
Wider und wider luegt er’s a. Es isch alles drinne, ganz alles. Wi Gottesfride chunnt’s uf ihn. Andacht und säligi Freud. — Wän das jitz de nid ergryft, däm isch nümme z’hälfe.
Scho lang währed däm Alege vo der letschte Hand het er hie und da verwäjti Tön vo der Stadt här ghört. D’Rät- und Burger-Glogge. — Ja, ja, i chume de am Oschtermäntig. Da de gwüß, wenn der Chaschper Schultheiß söll wärde. Er fahrt furt, sys Gmäld dür di grollete Finger aluege.
Es chlopfet a d’Türe. Der Niklous het sech muusstill.
«Er isch nid da», ghört er säge.
«Er mueß da sy, es isch vo inne verriglet.»
Me rüeft sy Name. Es syg Alarm i der Stadt. Ds Stadtbanner syg ufpflanzet, und ds Volk loufi vo allne Syte dem Chefiturm zue.
Da mueß er doch. Er riglet uuf. Und währeddäm er der Dägen umschnallet, chunnt der Prior ynen und blybt i eim Stuune stah: «Das isch ja nes Wunder Gottes! Das nähme mir uf e großen Altar.»
Und im glychen Ougeblick seit der Vatter Früschig: «Jitz hesch es! Si hei der Ritter vo Mülinen i Turm abgfüehrt.»
«Was? — Wiso? — Warum?»
«Chumm numen afange!»
258 «Bschließet mer guet, gället, Hochwürdige!» seit der Niklous nume no. Und furt sy si. Wi d’Schelme loufe di beide Manne der innere Stadt zue. Bis zum Turm cha der Vatter Früschig grad no ds Nötigschte brichte. «I begryffe nüt meh», seit er, «me syg ihm drüber cho, daß er bim Herzog vo Württebärg e Houpmesstell agno heigi. Vo Zürich här sy Papier cho, wo men amene gwüsse Reischach abgno heig. Daß e Huuffe jungi Lüt, o vo hie, dusse sy bim Herzog, weiß me ja, und der Württebärger rückt im Bündnis mit dem Franzos gäge schwäbische Bund, gäge Karl. — Wi het o der Müline so öppis chönne ga mache!»
Der Niklous seit nüt; aber er het en Ahnung, was gange sy chönnti. Färn het er mer doch einisch gseit, was ihm no fähli, sygi e Fäldzug. — «Aber er isch ja der ganz Winter hie daheime gsi», bricht er ändlech uus, «was wei si de mit ihm?»
Innert dem obere Tor isch es schwarz vo Lüte. Me steit umenand, gaffet a d’Turm ufe, wi wenn da no öppis z’gseh wäri. Si sy ja dinne, ihreren es halbs Dotze. Es geit lang, bis es lugget im Huuffe. Da chunnt eine vom Rat und luegt der Vatter Früschig so kurios a, und seit ändlech: «Eue het’s o.»
«Wiso?»
«He ja, Eue Hans!»
«Dä isch ja gar nid z’Bärn.»
«Äben isch er nid. Z’Blaubüre, bim Herzog Uelrich syg er. — Aber sy Sach isch hie. Die hei
      259 si-n-ihm dä Morge z’Pfand gno, und das gseht er nümmen ume.»
Der Vatter Früschig schüttlet sy graue Chopf. Schwygsam gange di beide dem Rathuus zue und i d’«Chrone». Si wei no meh wüsse. Vil überchöme si z’ghöre, Gschwätz und Gwichtigs; aber da dranne git’s nüt meh z’märte: Der Ritter vo Müline sitzt im Turm. Bi de meischte vo dene Herren isch di allererschti Töubi über ds Glöuf zum Württebärger scho chly verrouchnet gsi. Es het ne scho gwohlet, wo d’Türe vom Chefiturm hinder denen ygleite Sünder i ds Schloß gfallen isch, bsunders dene, wo sech z’Zürich a der Tagsatzung hämischi Wort über d’Zueverlässigkeit vo de Bärner hei müeße la säge. Anderi sy da gsässe, vo der Junkeregaß, die hei, wenn uf e Herr Chaschper d’Red cho isch, chlyni Öugli voll Bosheit gmacht und d’Müüler i d’Breiti zoge, ohni nes Wort derzue z’säge. Die, wo grad diräkt e Mordsfreud drüber gha hei, daß jitz einisch e Ritter mit de Turmwäntele chönni ga nüünizieh, mueß me nid i der «Chrone» sueche, die sitzen i andere Trinkstube, wo si keis Blatt bruuche vor ds Muul z’näh.
I der «Chrone» fahrt plötzlech im Egge, wo der Niklous Manuel sitzt, e Fuuscht uf e Tisch. «Das het der Tüüfel gseh», ghört me der Maler ufbegähre. «Aha, der Italiäner rumoret», seit e Ratsherr zu sym Nachbar, währed der Niklous furtfahrt: «Es geit nid mit rächte Dinge zue. Da sitzt ech eine der ganz Winter z’Bärn und macht
      260 sy Sach, wi-n-es sech ghört, und de findt me de Mittel und Wäg, ne-n-yz’lege, uf ne bloße faltsche Verdacht hi. Da steckt öppis anders derhinder.»
«Hehe, Maler, nume nid z’dütlech!»
«Wohl dütlech! Es wär besser, me redti graduse, als hindenum anderi ga z’verdächtige.»
Ds Gspräch wird ume läbiger, und us allem use blybt eim geng wider der Satz i den Ohre: «Sy Ritterschaft i allen Ehre; aber welle het er halt doch, der Müline.»
Und das Argumänt isch nümme gsi dürz’tue, o wo na churzem Prozäß d’Chefitüre wider ufgsprungen und der Ritter mit de glyche, chugelrunde, amüsierten Ougen i d’Gaß use gluegt het, i ds Trybe vo Riselsturm und Sunneschyn. Es isch wyter gloffen und het, wi’s i der Demokratie geit, wo o mängisch gnue ds Rächt ja und der Stimmzettel notti nei seit, sy guete Dienscht ta. «Er het halt doch welle», hei d’Müüs hinder em Täfel vom Rathuus pfiffe, «und wenn er hundertmal nid welle hätti, so mueß er halt jitz einewäg ha welle, vowäge so wott’s die Partei, wo statt dem Ritter Chaschper vo Müline sy Schwager, der Junker Hans von Erlach vo Riggischbärg, am Oschtermäntig uf e Schultheiße-Stuehl lüpft und der Müline nid emal meh i Chlyne Rat wählt.»
Wo der Niklous Manuel us der Ratssitzung heichunnt, isch es ihm, der Mage syg ihm umgchehrt worde. Er het der Verleider, wi-n-er ne no gar nie gha het. Grad nüt meh man er arüehre.
      261 Isch es nid, wi wenn öpper ihm und sym Fründ i d’Charte gluegt und nen us luter Tüüfelsüchtigi z’leid gwärchet hätti? Der ganz Achatius-Troum isch verfloge, alles, was us de schönschten Ougeblicke vo der Juged geng no i ds Gwülk vo de Mannsjahren ynezündtet het, erlösche.
Ei Fründesdienscht, dänkt er aber, sygi der ander wärt. Jitz syg der Chehr z’tröschten a ihm, und er macht sech uf e Wäg a d’Junkeregaß. Was er sym Fründ zum Ufchlepfe säge söll, weiß er zwar nid. Wenn er so drüber nachedänkt, was der Herr Chaschper dermit z’schlücken übercho het, daß sy Stiefbrueder und Schwager Schultheiß isch, trouet er sech schier nid, a di Hustüre z’chlopfe. Nu, schließlech tuet rächt Schimpfen über d’Gägner geng wohl. Mit däm Vorsatz chunnt er d’Stägen uuf. Er trouet Ougen und Ohre nid, wo-n-er sy Fründ in ere Verfassung findt, wi wenn gar nüt Ungrads gscheh wär.
«Es isch mir nid nume leid, daß es eso gangen isch», fat er a, «i cha’s eifach nid verworgge.»
«Was wottsch!» antwortet der Ritter. «Me mueß chönne verbyße. Und wenn eim öppis nid grad im erschten Alouf gratet, so wird me numen um das ryffer für sy Ufgab.»
Vo Bitterkeit gäge sy Schwager Schultheiß het er nüt la merke. Und wo d’Frou vo Mülinen ynecho isch mit ihrem Suhn, beidi mit mene tiefe Schatten uf em Gsicht, seit der Ritter zu sym Fründ mit mene stolze Blick uf e Junker: «Me
      262 mueß dene, wo na üs chöme, o no öppis la zum Erobere, gäll, Hansruedi? — D’Wält mueß me näh, wi si isch, narrochtig und schön. Nume nid gnietig wärden und nie müed, sys Beschte z’gä. Merk dr’s, Bueb! Me mueß d’Lüt dra gwane, daß si vo eim geng nume Guets erwarten und einisch, wenn men i ds Gras byßt, ganz vo sälber säge: schad um dä!»
Der Niklous Manuel het wider einisch gseh: Wär im Leid sy Ma stellt, cha syni Tröschter tröschte. Er mueß nume geng der Ritter aluege, und undereinisch seit er: «Du, i wott di male!»
«Du hesch mi ja scho gmalet!»
«Ja, als Herzog; aber jitz möcht i no der Möntsch.»
«So mach! Aber under eir Bedingung: daß du dyr Sach treu blybsch und für d’Chilche wyter malisch!» Und bim use-begleite seit er ihm no under der Hustüre ganz im Vertroue: «Weisch, i gibe’s no nid uuf. E Ritter git sy Sach nie verlore.»
Bald uf das aben isch vo Brugg här der Bricht cho, der Großvatter Frickart sygi dert gstorbe. Nüünzigjährig isch er no dert abe greiset, i sy Vatterstadt, für syni Vermögessache ga i d’Ornig z’tue. «Ornig mueß sy», het er gseit, wi dür sys ganze, länge Läbe düre. Er het es umständlechs Teschtamänt hinderla, e Kaplanei i ds Bärner Vincenze-Münschter gstiftet und sym Großsuhn Niklous Glägeheit botte, us Pietät für e verdienschtvolle
      263 Großvatter z’verbyßen und di schöni, narrochtigi Wält nüt la z’merke.
Wo der Niklous, nid grad übermüetig vo der Seelemäß z’Brugg, ume heigritten isch, het’s ne gluschtet, en Abstächer z’mache zur Madonna uf Näbelchrage; aber no meh het’s ne heizoge, i sy stilli Malstube bi de Prediger. Na allem, was ihm di letschte Wuche bracht hei, het er ds Bedürfnis gha, wider bi sym Vatter z’sitzen und under synen Ouge wyter z’male.
Ja, was isch jitz das? Ds Bild vom Vatter hanget a sym Platz, aber d’Muetter Gottes isch furt! Mit zornblitzigen Ouge stürmt er dür ds Chloschter und schnouzet der erschtbescht Mönch, wo-n-ihm begägnet, a: «Mo isch my Muetter Gottes?»
«Dir wärdet se wohl gseh ha, däne, i der Chilche!»
«Was? — Wär het das gmacht?»
Er wartet kei Antwort ab. I di fyschteri Chilche rönnt er. Si wärde doch nid...?
Richtig, dert, uf menen Altar a der Sytewand lachet ihm sys Bild im Cherzeflimmer über d’Chöpf von ere ganze Kuppele Lüt zue, wo da chnöien und der Rosechranz löj la dür d’Finger loufe. Sy erschte Gedanken isch, uf en Altar z’springen und ds Bild a sech z’ryße. Aber jitz isch halt da öppis, wo-n-ihm’s nid erloubt. Me weiß o nid, was es gäb. Di Lüt chönnte sech zur Wehr setze, und vor allem wett er nid, daß sys letschte,
      264 liebschten und schönschte Wärk zu Schade chäm. Na churzem Bsinne rönnt er i ds Chloschter zrück. Der Prior! — Wo isch der Prior? — Er vergißt alle Reschpäkt, fahrt uf ne los: «Wär het Euch das erloubt? — I wott mys Bild use! Es isch mys.»
«Es isch Eues, i weiß, mi fili. Aber was söll es i der Zällen obe, wo’s niemer gseht, währeddäm es i der Chilche Wunder über Wunder tuet?»
«Das han i aber nid welle.»
«So freuet Ech doch! Es isch jitz halt so. Löjt’s is! Es söll nid Eue Schade sy.»
Ohni wyters ufz’begähre, geit der Maler wider i d’Malstube. Er mueß no einisch under den Ouge vom Vatter über di Sach nachedänke. Hesch du das gmeint, Vatter?
Ds neuen Altarbild isch Stadtgspräch worde. Me isch’s ga luege, und d’Lüt hei drüber dischputiert, ob’s Wunder würki. Es isch flyßig bättet worde dervor, vo den einte mit wahrer Andacht, anderi hei gseit, es sygi z’schön, für chönne Wunder z’würke. Im Ganze gno tüeje Bilder um so meh Wunder, wi wüeschter si syge.
Eigetlech, seit er sech, isch es nid so zum Verwundere, wenn öppis vo däm Bild usgeit, wo d’Lüt andächtig macht und se-n-uf d’Chnöi bringt, wenn i so dänke, was alles i dadry gleit ha. Gschej am Änd nüt Bösers! Bätten isch de geng no ds Gschydschte, was si mache... wenn emel... ja, äbe, wenn emel...! Kurios, daß i trotz allem hütt under den Ouge vom Vatter der Sach nid so rächt
      265 uf e Grund chume. — Wenn me nume mit öpperem chönnti rede! Aber mit wäm? Der Chaschper bruuchen i nid ga z’frage. Di jungi Frou Schultheißi isch no nid, was ihri Muetter gsi isch. Ds Kätherli bruuchen i o nid z’frage, der alt Früschig no weniger und der Hansli versteit sech besser uf Landschnächten als uf Madonne. — I wüßt scho wän — der Lieni Tremp.
Drei Tag lang überleit er sech, öb er zum Meischter Tremp well. Derzwüschen arbeitet er a bstellte Tafele. Der heilig Eligius für en Altar vo der Loyse-Bruederschaft isch soz’säge fertig, es manglet nume no nes paar Glanztupfen uf di guldige Wärchstückli. Da geit ihm dür e Chopf, daß er sich sälber als Modell gno het für e heilige Lukas, wo scho uf menen Altar bi de Prediger steit. Es fählti sech no, daß si vor däm, vor sym Äbebild, uf d’Chnöi fiele!
Am vierte Tag schüücht ne wider einisch d’Rät- und Burgerglogge vo der Arbeit. Eigetlech chönnt si-n-ihm gstole wärde; aber d’Luft isch voll Grücht, es rumoret a allnen Orte. Si hei da wider eine vorglade, e Pfarrer Brunner vo Chly-Höchstette, wo di ganzi Gäged dert usse mit syr Lehr i Ufruehr bringt. Schouderhafti Sache söll er gseit ha gäge d’Prieschter und d’Mönche. Si verdräje d’Wahrheit us Chummer für ihre Buuch und ihri Gäldseckle. Es nähm ein halt doch wunder, wohär settig Lüt der Muet hei, frei öffetlech di ganzi Klerisei az’chlage. Warum nid einisch öpper dadrüber z’Red
      266 stelle? Da wär der Chorherr Haller, wo dä Brunner verhört het. Der Niklous kennt dem Chorherr sy Gwanheit, am Morgen uf em Chilchhof sys Brevier z’läse. Dert passet er ihm. Störe wott er ne nid, aber wenn er de fertig isch. Dem Chorherr isch es gar nid um ds Abehaschple vo druckte Gebätt. Er list us de Chilchevätter und louft gärn derzue, wil er gar dick wird. Ganz unvermuetet luegt er über sys Buech ewäg und chunnt schnuerstracks uf e Totetanz-Maler zue. «Dir chömet mer grad rächt», seit er, «Dir heiget gar fervänt e schöni Muetter Gottes uf nen Altar bi de Prediger gmalet? — Hm, ja, es freut mi, daß es Euch eso guet gratet mit der Malerei. Es isch nume schad, daß men Ufueg dermit trybt.»
Da luegt der Niklous uuf.
«Ja, i säge mit Absicht eso. Chömet, mer wei da chly sitze. Oder besser, mer gangen yne, i ds Stift.» Er füehrt der Maler i sy Studierstuben und leit los: «Ufzwänge wott ig Ech nüt, aber verschwyge chan i o nid, was mer mys Gwüsse seit. Was üsem Volk und — säge mer’s grad use — o der Prieschterschaft fählt, das isch di richtigi Gottesvorstellung. Es isch alles vermöntschelet. Niemer isch meh imstand, sech e Begriff z’mache vo Gott. ‹Gott ist Geist, und die ihn anbeten, müssen ihn im Geist und in der Wahrheit anbeten›, heißt es i der Heilige Schrift. Wär cha das? Wäm isch Gott als Geischt jeden Ougeblick gägewärtig? Und wenn si scho no imstand wäre derzue, so passet’s
      267 ne nid. Es isch ne kommöder, der lieb Gott i der Chilche hinder Schloß und Rigel z’wüsse, ihm chönne der Rügge z’chehre, statt mit dem Psalmsänger z’säge: ‹Führe ich gen Himmel, so bist du da. Bettete ich mir in die Hölle, siehe, so bist du auch da.›
Das isch es Eländ. Aber lueget, my liebe Meischter Manuel, da dranne syd dir Maler mitschuldig. Heißt es nid im Gsetz Moses: ‹Du sollst dir kein Bildnis, noch irgend ein Gleichnis machen, weder des, das oben im Himmel, noch des, das unten auf Erden oder des, das im Wasser unter der Erde ist. Bete sie nicht an und diene ihnen nicht›?
Nütdeschtminder stellet dir ne d’Chilche voll Bilder vo Gott und allne Heilige. Schöni Bilder, dir machet ne ds Abätte liecht, aber ds Läben im Geischt schwär.»
«Halt, Hochwürdige!» underbricht ne der Maler. «So meinen i’s gar nid. Es isch mir nie drum z’tüe gsi, daß öpper myne Bilder Reverenz erwyst. I male Heiligi, wil’s mi freut und wil i derby sälber i wahri Verehrung grate für se. Mir chäm’s doch nie i Sinn, so öppis az’bätte; aber me merkt doch vor jedem Bild, was für ne Geischt da a der Arbeit gsi isch, und vo däm chunnt uf jeden öppis, wo’s i der Stilli gschouet. Das cha doch kei Schade bringe! Heißt es nid o i der Schrift: ‹Wo diese schweigen, werden die Steine schreien›?»
«Alles rächt», antwortet der Chorherr, «i will’s
      268 gloube, daß Dir bi där Arbeit im rächte Geischt blybet und Eues Chönnen als Gottes Gab wider uf en Altar bringet; aber Dir syd nid allei im Spil. Ds Volk versteit Euch nid so. Ds Volk macht Götze druus. Ohni z’welle liferet Dir ihm Götzen und verfüehret’s dür d’Schönheit vo Euem Wärk.»
«Was chan i derfür, wenn me mißbruucht, was i gschaffe ha? Da müeßt ja o der lieb Gott ufhöre Guets und Schöns i d’Wält stelle! Wird öppe nid mit allem Mißbruuch tribe?»
«Da müeße mer ihn la mache! Er cha’s wägnäh, wenn’s syr Wysheit guet schynt. Aber mir! Was Dir i d’Chilche gstiftet heit, chönnet Dir nid wider ewägnäh. Das redt zum Volk und verfüehrt’s. Und Volk isch avertrouets Guet. Da dervo müeße mir alli — Dir und ig — einisch Rächeschaft ablege. Dir redet gwaltig. Me het’s am Totetanz gmerkt. Aber wär einisch weiß, daß er mißverstande wird, mueß schwyge, bis dem Volk ds Liecht ufgeit. Und jitz heißt’s äbe Liecht mache, Liecht, Liecht!»
Mißmuetig seit der Niklous Manuel mit mene Blick zum Fänschter uus: «Was geit mi das Volk a! I male, was mir gä wird!»
«So dörfet Dir nid rede!» seit der Chorherr. «So dörfti kei Prieschter rede. Und Dir, Manuel, Dir heit o nes Prieschtertum. Wär e Gab het vo Gott, mueß se bruuche für ds Rych Gottes. A däm boue mir alli.»
269 «Rych Gottes?» antwortet der Niklous, «das isch inwändig, in euch, heißt’s.»
«Guet bschlage, Metschter. Sehr guet bschlage. Inwändig in euch. Juscht drum isch es e heiligi Sach mit der Chunscht. Dir arbeitet für d’Ouge; aber ds Oug nimmt d’Nahrung uuf für d’Seel. Grad dir Maler syd di rächte Boumeischter für ds Rych Gottes. Alles Ding hat seine Zeit. Verheit jitz e Zytlang Eues Wärk däm Volk, bis es zur Bsinnung chunnt!»
Mit däm Bscheid isch der Niklous heigange. Und wi scho so mängisch, het’s ihm niene kei Rueh gla. Halb het es ne zu de Prediger zoge, i sy stilli Stube, halb zum Meischter Tremp. Aber was het er dert sölle? Sech vom Schnyder la bherte, der Chorherr heigi rächt? — Das bruucht ihm überhoupt niemer meh z’säge. Er gspürt’s ja. Vor d’Stadt use trybt’s ne. Bis i ds Dählhölzli louft er, dür e Wald düre, änenuse. Am milde Bort ob der Aare blybt er ändlech sitze. Da rüehrt sech nüt als tief unde ds Wasser, wo am Bort frißt und ruuschet. Da isch me für sich. Hie redt eim niemer dry... Also mir Maler sölle d’schuld sy a der ganze Gottvergässeheit. — Es wird scho öppis dranne sy. Het’s nid dermit agfange, daß me der lieb Gott als tuusedjährige Greis, wo nüt meh gseht, häregmalet het? So het me d’Lüt glehrt, ihm der Rügge chehre. Me het vergässe, daß er Geischt und überall isch. Me het ihm Möntschegstalt gä, dem Schöpfer Gstalt vo Gschaffenem. Das isch
      270 weder Geischt, no Wahrheit. — Er cha i jedem Möntsch wohne; aber nie hätti men ihm söllen es möntschlechs Gsicht gä.
Vo Götzen und Götzedienscht het er gredt, der Chorherr. Und rächt het er.
Im Geischt und i der Wahrheit läbe, schaffe, bätte. — Also guet. I will!
Der Niklous weiß, daß sech hie sy Wäg scheide wärdi vo däm vom Ritter. — Wenn’s aber sy mueß? Der Wahrheit z’lieb?
Tage lang, Wuche lang het er jitz z’dänke. Es chönnti syr Frou z’grächtem angscht mache. So lang hinderenand het er dä Luun no gar nie gha. Wi wenn er d’Sprach verlore hätti. Aber si weiß, juscht na nere settige Zyt isch de alben öppis worde, und di großi Freud isch über ne cho.
O jitz isch es wider so gange. Na nes paar Wuchen isch wider Heiteri i syni Ouge cho, und das Mal en anderi. Was er macht, het d’Frou Kätherli nid verno. Vo Malen isch nie d’Red gsi. Papier und Schrybzüüg het er mit sech umetreit. Mit andere Lüt sech umetribe. Und mit der Zyt isch der Frou Kätherli ufgfalle, daß er dem Herr vo Mülinen uswäg geit. Si sälber het drygluegt, wi wenn si um öppis wüßti; aber es isch nume ds Wüsse gsi, daß öppis welli wärde. Was, het si nid gfragt.
 
 
Verlag A. Francke AG, Bern
[8-13. Tausend / 1945]
 

      (Fussnoten zu Berndeutschen Begriffen meistens nach
Berndeutsches Wörterbuch von Otto von Greyerz, Ruth Bietenhard
      Cosmos Verlag Muri bei Bern)
    
 
 ... bis si glehrt hei, Gott im Geischt abätte.
I der Schloßallee vo Worb hei di alte Linden i jungem Grüen sech d’Händ gä zu Triumphbögen und no gnue guldige Sunneschyn düregla, für Glanz uf dä Zug z’bringe, wo jitz us em Tor vo der alte Burg über di am Boden agwachseni Fallbrügg use chunnt. Grad dert, zwüsche de roschtbruune Chettene glaaret d’Sunne voll Freud über alles här, was dä fyschter Schlund use lat. D’Dorfmusikante sy scho hienache dem Grabe, under de Böum. Und ds Brutpaar, der Junker Hansruedi vo Müline mit der Tochter vom verstorbene Herr Wilhälm vo Diesbach strahlet, me chönnti meine, di ganzi Meieluscht gang vo ihnen uus, nid minder d’Brutfüehrer mit ihrne Dame. Am Bort zwüsche de Böum steit ds halbe Dorf Worb. Ja, was sägen i? Halb Rychige, Trimstei, Wyl, Wattewyl, Bangerte steit da. Vo Bigle, Änggistei und Walkringe syn ere cho und warte scho sit Stunden uf dä Brutzug. Wi das da use chunnt! Samet und Syde, Fädere, guldigi Chettene. D’Farbepracht ma no schier die vo de Chränz und Meie. Jitz chöme di Alte. Was Manne! «Vora chunnt der Schultheiß vo Wattewyl, dä mit dem graublunde Bart, und
      272 hinder ihm der Müline, der Vatter vom Brütigam. Und dert der Erlach vo Riggischbärg, der färndrig Schultheiß. Dä dert isch eine vo da unden ufe, wi heißt’s jitz scho? Vo Landshuet, da, wo grad hinder üsem louft.» «Ja, und dert der Ludi von Erlach, dä Donner, das isch dä, wo verwiche bim heilige Vatter isch gritteret worde. Und dert der Stei, der Bälper.» «Der Baschti?» «Nei nei, der Albrächt, er macht es Gfrääs wi Nagelflueh.» «U de dä mit däm schwarze Chrüz uf em Gwand?» «He, das isch der Chünizer, der Comtur.» «Si luegen alli dry, wi wenn si nume so bruuchte der chly Finger z’lüpfe, für daß ne di halbi Wält grad dahi gheiti, wo si se ha möchte.» «U de dä dert? Wi heißt er jitz scho nume? I chan ihm der Name grad nid gä, er isch da di Jahr mit is dinne gsi im Mailändische, weisch no? Dä isch albe drygfahre wi ne lötige Tüüfel.»
So redt’s hinder de Böum. Jitz stillet’s, wo der Zug hert a de Lüt vorby chunnt. Es geit nume z’gschwind, gäb wi langsam si loufe. Si chönne scho wäge de Schleipfröck vo de Froue nid gleitiger. Das wott mit Verstand treit sy. So en einzige Rock gäb Gwand für ne ganzi Trybete Ching — u alls di schwärschti Syde. Das dänkt me nume. Es seit niemer es luts Wörtli. Nume d’Chilcheglogge ghört me vom Dorf ufe und derzwüsche d’Vögeli und hie und da vo wytem no ne Ton vo de Musikante.
Heiterblau strahlet der Himmel, d’Matte sy
      273 gääl gspräglet vo Blueme. A de Börter wytumenandere stande d’Böum i der Bluescht, und uf em blaue Stockhorn äne lyt no es wyßes Gspinscht. «E settigen Ustage hei mer jitz mängs Jahr nümme gha!»
Der Zug flimmeret der Bärg ab, gäge d’Chilche zue. Was jungs Volk isch, troglet ihm nachen und wirblet Stoub uuf. D’Schloßallee steit aber geng no voll Lüt, wo jitz müeße brichte, wär nen am beschte gfalle, wän me gkennt und nid gkennt heig, und was me vo disem und vo äjere wüssi. Vili löj sech am Bort nider, si wei der Platz hüeten und sech am Namittag derzue ha, wenn’s de öppis «unger d’Zäng git u Wy».
Under den eltere Hochzytsgescht het, scho wo si zum Tor uus cho sy, i di Früehligspracht use, eint und andere zu sym Gspane gseit: «Es isch grad wi vor nüünezwänzig Jahre, a der Hochzyt vo der Frou Barbara.» Und das isch geng wider cho. O na der Trouung, bim Hochzytsmahl im Schloß obe, hei si vo der Frou Barbara gredt. Und geng wider: «Grad wi vor nüünezwänzig Jahre.»
«Ja, und doch isch so mängs anders worde. Es isch en anderi Zyt. Es gseht nid guet uus. Me weiß nid, was der morndrig Tag bringt.»
«Bsinnet Dir Ech no, wi der alt Herr vo Wabere brichtet het vom Brueder Chlous? — Wi hei da di Buebe d’Ohre gspitzt! Und jitz isch das alles nachegwachse. Weiß Gott, isch ja der Hans von Erlach underdesse scho uf em Schultheiße-Stuehl
      274 gsässe! — Und der Müline! Was het dä nid scho alles ta!»
«Aber böset het es einewäg sithär. Es isch ekei Gloube meh im Land, kes Gwüsse! Jede Schnufli meint, es sygi sy Sach, ds Wort Gottes usz’lege. Das wird guet cho, jitz, wo me’s gar no i ds Dütschen übersetzt, daß emel ja e jede Stürmi sy unputzti Nase cha drystecke.»
«Ja, aber uf der andere Syte...!»
«Äbe, uf der andere Syte! Leider Gotts isch es da o nümme, wi-n-es sy sötti. Heit Dr ghört, daß es Prieschter git, wo wei hürate? — Prieschter hürate! I fragen Ech.»
«Öppe doch nid!»
«Heit Dir gschlafe? Heit Dr nüt ghört vo däm Amseldinger Chorherr, däm Haller? Nid der Berchtold, Johannes heißt er, gloub. Dä hüratet ja ne Zürchere!»
«Me fragt sech nume, ob das nid am Änd gschyder wär, als was under em Schild vom Cölibat tribe wird!»
«Dir wärdet mer doch nid wellen agä...?»
«Und was säget Dir de zu dene Gschichte vo Chünigsfälde?»
«Vom Chloschter? — Was isch de dert los?»
«Vom Glübd entbunde wei si sy.»
«Aber um aller Heilige wille! — Z’Chünigsfälde?»
«Z’Chünigsfälde, wo üsi Dame sitze. Fraget der Schultheiß! Fraget der Herr vo Müline! Nei, me
      275 darf ihm hütt nüt säge vo syr Schwöschter. Mir wein ihm nid der Luun verderbe. — Item, es isch, wi-n-i säge. Dä Zwingli steckt derhinder. Dä isch jitz z’Zürich am Rueder. Und er redt is scho z’Bärn dry, meh, als me meint.»
«Dä sött men aber...»
«Ja, dä sött me... i weiß nid was mit ihm mache. Lueget de nume! Hütt geit’s de Prieschter a Chrage, morn üs Junker. Es chunnt, es chunnt!»
«Aber da sötti me derzue tue, gäb es z’spät isch!»
«Äbe sött me — sött me. Aber was weit Dr, wenn...»
«Pst, nid z’lut!»
«Es wird doch niemer hie inne...?»
Und jitz fahrt e schwäri Hand uf e Tisch, daß d’Gleser chlingele, und luter, als guet isch, ghört me di vorigi Stimm furtfahre: «Wenn vo üsne Wägschten und Beschte bald hie, bald dert einen umgheit.»
So tönt’s a eim Änd vom Tisch. Am andere Flügel vom Huefyse rede d’Froue vo Chleider, vo Schmuck und Gschirr und schöne Möbel. Si sy schaluus überenand und spinne währed allem Parlieren ihri Tröum vo Rychtum und Schönheit. Si hätten eigetlech nüt derwider, wenn’s bald umen en Ufbruch i ds Mailändische gäb. D’Herre rede ganz ungeniert dervo. Me isch völlig eis drüber, daß me dem Chünig Franz sötti Truppe bewillige. Me sygi druff und drann, e Vertrag mit ihm
      276 z’mache, wo der Eidsgenosseschaft di gröschte Vorteile brächti. Gäld, sovil me nume wetti. Es würdi uf vili Jahr use der Eidsgenosseschaft d’Chöschte vo ihrnen eigete Verteidigungschriege decke. — Dumm wär me, chuedumm, wenn me sech das ließ la etgah.
«Aber äbe, d’Zürcher wei nid. Da isch geng wider dä Zwingli. Dä wott nid.»
«Was het de dä eigetlech z’bedüte? — Isch er nid Lütprieschter?»
«Alles z’bedüte het er dert usse, alles. Und bald o bi üs.»
«Dä söll probiere bi üs!»
«Es isch neecher dranne, als Dir meinet. Er het e Schwager z’Bärn und gueti Fründe, Lüt, wo öppis z’säge hei. — Fraget einisch der alt May, der Lamparter!»
Währeddäm da obe, im Schloß, der Wy meh und meh d’Zunge löst, bringt er im Schloßgrabe ds Volk hinderenand. Di schöne Meie, wo men uf de Tische zwüschem Äßgschirr het ufgstellt gha, waggele je länger descht meh ob de Füüscht, wo uf d’Tischbrätter hämmere. Und wo der erscht z’vollem umtrohlet, het scho ei Grobian der ander a de länge Haaren und zieht ne-n-über e Tisch, und du git’s e Dröschete. Füüscht und Channen und Täller hopsen überenand, und drunder git’s es Mues vo Bratis und Gnagi, Bluemen und usgschrissne Haar, agmacht mit Bluet und Wy. — Warum das? — Ja, wär das nachhär no hätti chönne säge!
      277 Agfange het’s dermit, daß einen über Rät und Burger gschumpfe het, wo geng umgheie, chuum daß men es Wärbverbott erla heigi. No jedes Jahr, wenn me d’Lüt am nötigschte gha hätti zur Arbeit, syg ds Jungvolk uuf und dervo. — «U wär isch d’schuld? Niemer anders als di höche Herre, wo nie gnue gseh u d’Hosi voll Ambeiße hei, wenn der Franzos sy Chronesack schüttlet. Üser Buebe gä ds Bluet, u di große Herre sacken y!» — «Syd sälber d’schuld, dir Löle! Dir hättet ja d’Weli; aber me weiß öppe, wi dir’s heit. Für vo mene Lamparter Meitli ga nes Mütt Lüüs ufz’läse, loufet dr über di strübschte Hogeren übere.» So het eis Wort ds andere gä, bis zletscht eine dem Tisch es Bei abschryßt, daß d’Schärben an e Huuffe rütsche, und uf sy Gägner losgeit.
Dobe, am Fänschter vom Äßsaal, luegt der Herr Albrächt vom Stein der Chlopfete zue und fragt: «Wo chunnt ächt dä dert här? Dä gfallt mer!»
«Daß es aber o jedesmal eso mueß ändige!» seit di alti Frou vo Diesbach ergerlech. «Eh, si wei o einisch es Freudeli ha!» antwortet öpper. «Es macht nüt, wi töller si sech verchlopfe, descht besser chönne si’s nachhär zsäme.»
Es isch o gar nid lang gange, so hei si vor em Schloß unde tanzet, und me het im Saal obe d’Fänschter müeße zuetue, daß di beide Musiken enand nid störe.
Geng und geng isch bi den eltere Gescht wider d’Frag umgange: «Bsinnet Dir Ech no a d’Hochzyt
      278 vo der Frou Barbara?» Und derby isch d’Red o uf e Totetanz-Maler cho. «Bsinnet Dir Ech no, wi-n-er uf sym Bireboum gsässen isch? — Wär hätti dennzumal dänkt, was us däm Bueb het sölle wärde!»
«Hinder däm steckt öppis. Wär weiß, me redt de no von ihm, wenn mir alli vergässe sy!»
Bi däm Gspräch richte sech d’Blicken uf e Herr Chaschper. Me weiß vo syr Fründschaft für e Niklous Manuel. Es fallt uuf, daß der Ritter jedesmal fyschter dry luegt, sobald d’Red uf e Maler chunnt, und das reizt der Herr Wilhälm vo Diesbach, der Brueder vo der Brut, grad juscht der Herr vo Müline z’frage: «Er malet ja, schynt’s, nümme?»
Der Herr Chaschper bestätiget: «Äbe nid — äbe nid. Leider. — I weiß nid, was er trybt.»
«Wenn nume nid Lutherei oder öppis eso derhinder steckt!» brümelet der Herr vo Diesbach meh so für sich.
«Äbe förchten i, es syg eso!» antwortet ihm der Herr Chaschper, und mehreri mitenand säge, das wäri doch o Sünd und schad, me sött ihm’s usrede. Das dörfi men eifach nid la gscheh. Und dadruuf hi etwütscht es dem Herr Albrächt vom Stein: «I wüßti Rat!» — Das Wort isch im allgemeine Gspräch undergange. Niemer het na däm Rat gfragt. Nume der Herr vo Müline het sech’s vorgno, der Herr Albrächt no z’Red z’stelle.
 
279 Der Summer het ghalte, was der Früehlig versproche het, nid nume mit Bluemen und Frucht. Me isch i de meischte Hüser z’Bärn gueter Luun gsi, wil’s graten isch, mit dem Chünig vo Frankrych e neue Vertrag abz’schließe, und’s alli Gattig gmacht het, es welli bald wider prächtigi Glägeheit gä, de Frouen im Mailändische ga z’chrame. Bsunders guet isch es dem Herr Chaschper vo Müline gange. Als Gsandte vom Stand Bärn het er ga Nizza chönne, a d’Hochzyt vom Herzog vo Savoye mit der Prinzässi vo Portugal. Es isch zwar chly es Grütsch worden und e Geduldsprob; aber wo du ändlech der wyß Sägelwald vo der portugiesische Flotten uf em Silberstärnefäld vom jänzeneblaue Meer derhärcho isch wi himmlischi Heerschare, het das allen Erger wider guetgmacht, nid z’rede vo däm, was nachhär cho isch.
Der Herbscht het scho chuel a d’Buzeschybli ghuuchet, wo d’Jumpfer Bonaventura Löubli, jitz e dicki Tuntle mit Chrampfadere, ne merkwürdigi Etdeckung gmacht het. Sit dem Tod vo der Frou Barbara het si i mene Huus a der Metzgergaß-Schattsyte gstübelet und isch öppe no hie und da i de vornähmere Familie ga ushälfe. Müehsam und gwunderig isch si d’Eschterigstägen uuf gnoppet. Si het bekanntermaßen e bsunderi Witterung gha für unbottmäßigi Undernähmunge, und da isch nere-n-ufgfalle, daß sit öppen acht Tage geng es Glöuf isch gsi uf däm Eschterig — zu sälber Zyt het’s nämlech no Hänk-Eschterige gä, me het no nid jede
      280 Tubeschlag und jedes Hundshuus als Wohnung müeße verlyche, für d’Stüüren usez’schla. Zerscht het si dänkt, es sygi der Dachdeck mit syne Gselle; aber wo’s du afange gräblet het, wi wenn ds Thürschtegjeeg umgieng, isch es nere doch du gsi, si müeß ga luege.
«Was geit eigetlech da obe?» fragt si und lüpft mit der lingge Hand d’Falltüren im Eschterigbode.
Aber chuum glüpft, plötscht d’Türe wider zue, der Venture nid grad süüferli uf e Chopf. Zum Glück het si nes wulligs Tuech über d’Ohre bunde gha, sünsch wär weiß, was es gä hätti!
«Abe, Büüßi!» het nere ne ruuchi Stimm g’antwortet. Und jitz, wo si halb sturm uf der Stäge sitzt, donneret’s wi mit Huefe vo mene Schlachtroß uf der Falltüre. Grad numen e Schnuuf läng het si chönnen i Eschterig yne luege; aber es isch gnue gsi, für z’wüsse: da geit öppis, wo nid i der Ornig isch. E ganzi Trybete Manne sy da obe, ds meischte jungi. Gkennt het si i däm Ougeblick: der Guldschmid Tillme, der Boley Gantner, der Guetschänkel, dä allerwälts Stadtgouch, und de — äbe, da hei mer’s — der Totetanz-Maler. Geit z’Bärn öppis Gottloses, wo dä nid derby wär? — D’Türe zuegschlage het nere der Guetschänkel, dä Uflat. «Wenn i jitz e Letzi dervo trüeg?» Si gryft sech am Chopf ume, wil es se dunkt, es sötte Schirbi drann usestah. Aber es isch bi Gott no alls binenandere. Ja, und de, was de da no alls gsi isch vo Chleider u Hüet u Gräbel! Was gilt’s, gstolni War! Chilcheroub.
      281 E Kardinalshuet und geischtlechs Gwand. Wenn di gueti Venture no das gseh hätti, was hinder der Falltüre gsi isch! E Tiara mit der dreifache Chrone, e Mitra, Gwänder zum Mäßdienscht, Fäderewädel, Weihrouchfeßli und allerhand anders. Und jitz chunnt nere no eine z’Sinn, wo si gkennt het, der Schnyder Tremp. Si lost no ne Zytlang. Da wärde großi Wort gredt und gottsläschterlechi Värsen ufgseit. Si geit. Si möchti de nid da sitze, wenn der Blitz i ds Huus schlüeg.
Daß das mueß verchlagt sy, versteit sech vo sälber, aber bi wäm? Der Pater Lucius isch nümme z’Bärn. Nu, zum Glück git’s i der Stadt no ander Lüt, wo fescht hei am alte Gloube. Uf em Eschterig isch glachet worde, und si hei usgmacht, bim nächschte, wo d’Gwundernase chöm cho ynestrecke, laj me de der Laden erscht plötsche, wenn der Chopf ganz drinne sygi. Si hei wohl chönne lache. Das sy nid di gfährleche Spione, wo zerscht frage: «Was geit eigetlech da obe?» Vil erger sy die, wo mitmache, bis nen undereinisch z’Sinn chunnt, e Verrat wäri es guets Gschäft. Dür so einen isch es uscho, daß der Totetanz-Maler under d’Poete gange sygi und zwo — ja, grad zwo Komedine gschribe heig, wo de a der nächschte Fasnacht uf offener Gaß söllen ufgfüehrt wärde. «Vom Papscht und syner Prieschterschaft», heißi ds einte Spil und ds andere «Vom Underscheid zwüschen dem Papscht und Christo, unsrem Seligmacher».
      282 Da wärde dem Papscht und der Prieschterschaft d’Zägge gläse, daß es nümme schön sygi.
Natürlech isch das Grücht o i ds Rathuus cho. Dert het me der Chopf gschüttlet, und der erscht Gedanken isch gsi: Verbiete!
«Ja loset», seit der Schultheiß, «me sötti zerscht wüsse, wär da derhinder steckt!»
«Der Manuel natürlech, der Maler. Dä het doch das Züüg gschribe!»
«Und de no? Wär macht de da no mit?»
«Der Tremp. Natürlech. Er müeßt o nid ds Zwinglis Schwager sy.»
«Und de no?»
«He, der Bärni Tillme, halt o ne Chünschtler uf sy Art.»
«Und de no?»
«Der jung Gantner.»
«So so? Was seit de der Vatter derzue?» Me antwortet mit Achselzucke.
«Und de no?»
«Der Guetschänkel.»
«E Narr ghört derzue. Und de no?» So geit’s wyter, no lang, und es erwyst sech, daß di meischte Schouspiler Sühn sy vo g’achtete Burger und Ratsmanne. «Ja, gseht dr, ihr Herre», seit der Schultheiß, «verbotten isch gschwind; aber was weit dr de, wenn si nid folge? Das chönnti ne böse Handel gä!»
D’Ratsherre stecke d’Chöpf zsäme. «Säget, loset, üse Schultheiß? Me chönnti meine...! Es
      283 isch sünsch nid der Brunch gsi z’Bärn, daß me zerscht fragt, ob es Verbott kommod sygi oder nid!»
Uschlüssig isch men usenand. Me weiß nümme, wäm me troue söll. Me fragt d’Chorherre, fragt d’Chloschtervorsteher, ob me nid mit Bann und andere höche Strafe vo der Chilchen uus derhinder chönnti. Aber di geischtleche Herre wei nid rede. Me müeßti dem Bischof Bricht mache. Aber wär wott da d’Finger dryha?
«Ja, steit das däwäg?»
Es zeigt sech bald, daß die, wo öppis z’säge hei, der Niklous Manuel schüüche, Manne, wo ihre Däge scho mängisch i ds Rote dünklet hei, schüüche dem Totetanz-Maler syni zerbrächleche Waffe, syni Pänsle, sy Stift, sy Fädere. Vo allne Syte het men ihm zuetreit, was hinder Chloschtermuure geit, was d’Prieschter alles uf em Kärbholz heige. Er weiß alles und bringt ech alles uus. Und ds junge Volk lost ihm mit gspitzten Ohre.
Uf alli Gsichter, o uf di zueversichtlechschte, schlycht sech e Verlägeheit, wo me sünsch gar nid gkennt het.
Am allerdütlechschte lyt si uf em Ritter vo Müline. Sy Frou het dä Schatte wohl gseh, aber nid begriffe, wohär er fallt. Nie sit ihrer eigete Hochzyt hei si schöneri Tage gha. Der Herr Chaschper isch sit der letschten Oschtere wider im Chlyne Rat gsi, uf d’Tagsatzunge gschickt worde, het am savoyische Hof wichtigi Verhandlunge gfüehrt, het i der Republik meh gulten als je vorhär. Me
      284 het der eltischt Suhn verhüratet, besser chönnti me nid. Ds Glück vom junge Paar het dür alli Chleck vom Huus gstrahlet. Daß der Ritter nüt seit, het sy Frou nid verwunderet. Er isch Diplomat gsi und het ds Härz nid uf em Zungespitz spaziere gfüehrt, und si het o scho glehrt gha der Gwunder meischtere. Schätte chömen und gange, het si dänkt.
Aber dä Schatten isch bliben und nah-ti-nah tiefer worde. Es schnydt halt nüt so tief, wi wenn men e Fründ gseht uf Abwääge grate. Der Ritter vo Mülinen isch, wi me so seit, mit mängem Große guet Fründ gsi. Aber Fründ, was dä Name verdienet, het me nid mänge. Und drum het es ihm dopplet wehta, grad dä z’gseh sech verloufe. Er het wohl gwüßt, was Großes im Niklous Manuel steckt, und hätti sech ja o chönne dänke, daß äbe das Große syni eigete Wääge müeßi gah; aber wär Choschtbars i der Hand het, tuet di Hand nid uuf. Er isch myne, het er bis jitz geng dörfe dänke. Und isch er öppe nid i där warme, vornähmen und gwichtige Hand guet bettet gsi? Het er sech nid guet agla da drinne? — Häb ne! Häb ne! sieg d’Frou Barbara, wenn si no läbti.
Und jitz söll me zueluege, wi der Niklous Manuel sys Talänt uf d’Gaß wirft, e Kuppele liechtsinnigs Volk um sech sammlet und’s verfüehrt, der alt Gloube la z’fahre, d’Chilche z’verspotte? Er bildet sech y, er heig se-n-im Zoum. Er meint’s guet; aber er trumpiert sech. Er füehrt se nid, er wird gstoße vom Huuffe, vom böse Zytgeischt.
285 Mit ihm ga rede? Ne schüttle: erwach doch, Chlöusi!? Aber der Ritter treit gar keis Verlange na theologische Diskussione. Es chunnt ihm öppis anders z’Sinn. Ganz eso bylöufig seit er einisch zu syr Frou, es nähm ne nume wunder, vo was men eigetlech bi ds Manuels läbi, sitdäm er d’Malerei ufgä heigi. Di Frou macht gwüß bösi Zyte düre. Da geit der Frou vo Mülinen es Liecht uuf. Aha, dänkt si, das isch’s, und, a di diplomatischi Art vo ihrem Ma gwanet, erratet si o, was er mit däm bylöufige Gspräch wott. No am glyche Tag chlopfet si bi der Frou Kätherli a d’Türe, und ihri fyni Nase het’s grad use, chuum daß si i der Wohnstuben isch: hie geit’s gnue. Es füfjährigs Meiteli fägnäschtet i mene Chleidertrog und het i der ganze Stuben umen e förchterlechi Unornig agrichtet. I der Wiegle bäägget en anderthalbjährige Bueb, und wenn nid alles troges isch, so het d’Frou Manuel no eis under em Härz. Me ma offebar nid so rächt nache mit Ornig mache. Aber ab em Gsicht vo der glücksälige Muetter isch nüt Bsunders z’läse. Si zeigt ihri Chinder, und ihre ganzen Usdruck isch: gäll, luschtig?
Wart nume! Dänkt d’Frou vo Müline. Si brichtet vom Wätter und vom Märit und studiert wyter a de Gsichtszüg vo der Frou Kätherli. Wi’s dem Ma gangi, fragt si, und ob er ächt Zyt hätti, ne Schyberiß z’zeichne. Me hätti Luscht, öppis i d’Lütchilche z’stifte.
«Er malet einschtwyle nüt meh.»
286 «Eh, wi schad! Warum nid?»
«Ach, wüsset Dr, e Maler mueß albeneinisch e chly vom Handwärchszüüg ewäg, für wider zue sech sälber z’cho.»
«Das begryffen i; aber längwylet er sech de nid?»
«Das han i no nie erläbt by-n-ihm.»
Und so geit das Gspräch wyter, und der Frou Kätherli ihri länge Wimpere lige glatt uf der Backehut wi Flachs, wo men a d’Sunne spreitet. Und um ihri Mulegge spilt es versteckts Lache. Nid schwär z’errate, was es wott säge: Red du nume! Du erwütschisch mi nid!
D’Frou vo Müline bringt nid vil anders hei als: «Es geit jedefalls grüüslech gnue.» Si lat sech nid troume, daß di schöne, versteckten Ougen i dene Tage vil briegge, wenn’s niemer gseht. Wär wider einisch nüt begryft am Trybe vom Niklous, das isch sy Schwigervatter. Er chunnt flyßig cho luegen und lat jedesmal sy Tochter i Träne zrück. Geng chunnt er cho ufbegähre, der Chlous wärdi nid lugg la, bis ne der Bischof exkommunizieri. Und was de? — Was söll si-n-ihm druuf antworte? Het si nid sälber ganz im gheimen Angscht, so chönnti’s ändige? — Vo der ganze Gloubeserneuerung het d’Frou Kätherli numen eis gwüßt: daß ihre Ma mit der tiefschten Ufrichtigkeit a der Arbeit isch. Da dranne het si sech agchlammeret, o wenn se d’Angscht acho isch, es chönnti bi däm Gstürm no alles drunder und drüber graten, und
      287 zletscht wärdi ihre Niklous müeße der Chopf häre ha. Es het weder a geischtleche Herre no a fromme Wyber gfählt, wo nere d’Höll heiß gmacht hei. Aber wi giechtiger der Lärme worden isch, descht schwygsamer het si sech hinder ihre Ma gstellt. Sit Wuche frylech isch kei Batze Gäld meh i ds Huus cho, und es isch schwär gsi z’errate, vo was me de zletscht läbe söll, vowäge d’Poeterei het weniger als nüt ybracht.
D’Wahrheit verchünden isch es brotloses Gschäft, syg’s mit Bilder oder mit Worte. Das het niemer besser gwüßt als der Niklous Manuel. Die, wo syni Värse glehrt und bi de Spilprobe vor Übermuet mängisch ta hei wi ds wild Heer, so daß es dem Meischter sälber het afa gruusen ob allem däm Spott und über-ds-Zil-schieße, die hei kei Ahnung dervo gha, was er innerlech düremacht. I der fyschtere Nacht bim Überluege vo der ganze Sach, het’s ne fascht welle verschryße. D’Längizyti na der stille Malstuben im Chloschter isch ne-n-acho mit nere Gwalt, wi-n-er se no nid het erläbt gha. Und i mueß doch ga male! Dert bin i daheim. Großi Visione hein ihm d’Rueh gno. I mueß, i mueß eifach! Und mängisch het er ds Vertrouen i syni junge Hälfer verlore. Er het ja wohl gmerkt, daß es dene weniger um ne suberi, strängi Religion z’tüe isch als um ne Glägeheit, der Hund abz’la gäge d’Pfaffe, chömm de derby use, was well. Cha men uf settigi Kameradschaft zelle, wenn’s gilt, der Buggel härez’ha? — Si hein ihm’s
      288 ja sälber gä z’verstah: bi däm Jungvolk und fascht no meh bi dene, wo scho di erschte graue Fäden im Schnouz hei, gilt numen ei Kameradschaft, die, wo sech vor em Find im Fäld gmacht het. «Ja ja, Totetanz-Maler», het ihm so eine gseit, «chumm einisch mit, und zeig, daß d’ ne nid schüüchsch, der Roufliharz! De gange mer nachhär mit dr dür Füür und Wasser.» Das alles isch ihm ds nacht im Chopf umegange, und er het sech gseit: ja, i sött eigetlech einisch mitgah. Und er het wider Landschnächtsfigure gseh und gspürt: «die sött i male! A der bluetigen Arbeit möcht i se gseh, de chäm’s mer ume.»
Aber sobald di graui Morgenüechteri zu de Fänschter y gluegt het, isch er wider zum wahre Läben erwachet. Vor allem jitz Liecht und Wahrheit, choschti’s, was es well! Lieber für d’Wahrheit ds Läbe la!
Wo d’Frou Kätherli ihrem Ma erzellt het, d’Frou vo Müline sygi zue nere z’Visite cho, isch ihm e Stich dür ds Härz gange. Wi wenn ds bös Gwüssen in ihm erwacheti. Warum mueß er sym Fründ so uswäg blybe? Dörft er ihm öppe nid i d’Ouge luege? — He, warum nid? Nume jitz dörfe si nid zsämecho, nume nid, bevor der Schutz usen isch, nid vor der Fasnacht. Nachhär isch es de glych.
 
 Ritter Caspar von Mülinen
 Portrait im Besitz des Herrn Alt-Forstmeister von Mülinen
 
Anders aber het der Ritter dänkt. Er het und het’s nid chönne schlücke, daß der Niklous i Gsellschaft vo mene Guetschänkel und Tremp und Tillmen und settige Lüten öppis undernimmt, wo
      289 d’Geischtlechkeit allem Spott prysgit. Und so isch es du cho, daß einisch der Meischter Manuel under der Rathuustüre nid am Ritter vorby chönne het.
«Was trybsch du eigetlech?» stellt ne der Herr Chaschper.
«De Lüte d’Ougen uftue.»
«Isch das d’Malerei wärt?»
«Es isch jitz ds Wichtigschte.»
«Und muesch grad du das mache?»
«Wär tät’s sünsch?»
«Und mit där Bande da?»
«Es sy alles Burger. Und wenn si’s o nid wäre! Het üse Herr öppe nid müeße mit arme Fischer vorlieb näh?»
«Du schynsch emel e gueti Meinung z’ha vo dyr Ufgab.»
«Ja, das han i.»
«Warum malisch nümme?»
«Wil si mi lätz verstande hei.»
«Und du meinsch, dyni Värse verstande si de besser?»
«I la nid lugg, bis i gseh, daß si mi begriffe hei.»
«Und das isch dir my Fründschaft wärt?»
Da isch es use, di Frag, wo alles zwüsche dene beide Fründen uf d’Gnepfi bringt. Di zwöi Ougepaar hangen inenand, ds chalte grauen und ds heiße schwarze, si sy inenand verbissen und chönne sech nid löse.
«Mueß es mi so vil choschte, für d’Wahrheit yz’stah?» fragt der Maler us ängem Hals.
290 «Es bruuchti nid», antwortet der Ritter. «I bi für d’Wahrheit, so guet wi du, und i wüßti nid, warum mir nid am glyche Trom chönnte zieh.»
«I wetti nüt lieber als das; aber i förchte, mer hei nid ds Glyche für Wahrheit.»
«Wahrheit git’s numen eini. — Los jitz, Chlous!» Der Ritter nimmt sym Fründ d’Hand. «Los jitz! La doch di Fasnachts-Komedi sy, mir z’lieb!»
«Dir z’lieb tät i’s gärn; aber hindertsi chan i nümme. Das lat mer mys Gwüsse nid zue.»
«Bsinn di no!»
Mit däm sy si usenand gange.
 
Das isch im Chrischtmonet gsi. — Hindertsi chan er nümme, das gsehn i wohl, seit sech der Herr Chaschper; aber es git no nen andere Wäg. Der Chünig Franz het Chriegsmannschaft ghöische, und me rüschtet. Im Jenner sölle si abmarschiere.
Der Herr vo Müline lat sattlen und rytet ga Bälp, zum Herr Albrächt vom Stein, wo der Ufbruch söll füehre. Er chlagt ihm sys Leid, und der Herr Albrächt isch mit ihm der glyche Meinung: mer dörfe’s nid la gscheh, daß der Manuel dä Skandal afüehrt! Der Herr Chaschper seit: «Herr vom Stei, Dir heit im Früehlig z’Worb gseit, Dir wüßtet Rat!»
Der Fäldoberischt lachet mit den Ouge. «Nüt eifacher als das.»
«Nähmet Dr ne mit?»
291 «Urias?»
Da erchlüpft der Ritter. No nie isch ihm dem Herr Albrächt sys steiherte Gsicht so uheimelig vorcho, so grouehaft politisch härzlos. «Nei um Gotts Wille nid! So meinen i’s nid. — Der Manuel isch my liebschte Fründ.»
«Bis a ds chrischtlech Gwüsse», seit der Oberscht mit mene chalte Hohn, wo-n-ihm i allne Runzle sitzt.
«Bis i ds Gwüssen yne, Herr vom Stei, dür und dür ufrichtige Fründ bin ig ihm.»
«Hm. — Will Ech nid dervor sy; aber wenn’s gilt, e Find vo der heilige Chilchen uf d’Syte z’schaffe? — Er het ja d’Weli, Eue guete Fründ. Wär het ihm befole, der Papscht usz’hunze? D’Chilchen isch wichtiger als e Jugedfründschaft.»
«Aber d’Chilche seit — das hei mir alli glehrt: ‹Gott will nicht den Tod des Sünders, sondern daß er sich bekehre und lebe.›»
«Potz Donner, Herr vo Müline, Dir syd i der Schrift daheim! — So cha me’s ja probieren und ne bekehre.»
«Gäbet zue, Herr vom Stei: es wäri schad um dä Ma. Er cha öppis. Mer wei das Talänt nid umbringe. Der Chilche rette wei mer’s! Und da git’s keis bessers Mittel als nach Italie mit ihm. Gloubet mer’s nume: Dä Ma treit sy Chunscht im Härz. Er chunnt nümme los von ere. Me mueß ne numen us der Bärner Luft furtbringe, mueß ihm italiänischi Chilche zeige, und es geit ihm wider
      292 uuf. Und wenn’s gratet, isch es Eues Verdienscht. — So han i’s gmeint und nume so. Sünsch will i Mörder heißen und am Galge hange.»
Der Herr Albrächt lachet chalt. «Isch mer o rächt. Me cha’s ja probiere, und wott’s nid batte...»
«Es mueß, und es wird grate!»
«Nu guet. I will ne reklamiere. Zum Dryhoue wird er dänk so wi so nid vil sy; aber e Schryber chan i bruuche.»
«Und säget’s nume: ne Maler o und villicht sogar e Poet!»
Der Fäldoberscht lachet, dasmal z’grächtem, us Freud ob em Streich. «Wenn me der Fasnachtsgsellschaft der Chopf abhout, wird si de wohl usgspilt ha. Und bringe mer ne-n-als Chilchemaler hei, um so besser. — Aber, wi gseit, mit mir söll er de nid welle Komedi spile, sünsch deckt ne de der Härd im Mailändische so warm wi der hiesig!»
«Nähmet ne numen afange mit! Dir wärdet de gseh, er würd Ech sälber reue.»
«Und jitz Eue Suhn? Chunnt er mit?»
«Ja ja, er chunnt.»
«Hm. Git’s öppe Träne bim Froueli?»
«Das wohl, aber da dra mueß sech eine bizyte gwane, wenn er’s zu öppisem bringe wott.» Dem Herr Chaschper isch es für d’Zuekunft vo mene junge Möntsch wichtig vorcho, daß er bim Chünig Franz e Stei im Brätt heigi. Wo hätti einen e bessere
      293 Schliff und Alouf gfunde als bi däm Chünig, wo ds Rittertum mit so großer Vorliebi pflegt het?
 
«So?» — Dumpfer isch das Wörtli nie gseit worden als denn, wo’s der Niklous Manuel dem Venner vo Gärbere zur Antwort gä het. Am zwöite Jenner isch dä zu ds Manuels cho, für z’mälde, der Chly Rat heigi der Niklous zum Schryber vom Fäldhoupmen ernennt. Der Maler chehrt sech gäge d’Frou, wo näbe der Wiegle vom Buebli sitzt und ihrem Meiteli d’Züpfli macht, wi wenn er wetti säge: und de die? — Aber er seit’s nid. Er fragt: «Fäldschryber? — Wi isch das gmeint? Bim Herr Albrächt vom Stei?»
«Muetter Gottes!» seit d’Frou Kätherli. Si weiß, wär dä Houdägen isch, cha sech dänke, daß dä nid us em Versteck hinder em Spießewald komandiert, und daß es e Kanzlei am sichere Schärme bi däm nid git.
Der Venner gspürt, wi sy Bricht ygschlage het, und wott tröschte: «Er wird scho zue-n-Ech luege, der Stei, er schetzt Ech und het Ech sälber zum Schryber begährt.»
«So, är sälber? — Schön, daß er a mi dänkt het; aber ihm sälber isch das dänk wohl nid z’Sinn cho. — Und wenn i jitz nid wetti?»
«Dir heit d’Weli, Meischter!»
«Ja, das weiß i. Und doch han i se nid. Sieg i nei, so hätt i’s z’Bärn verspilt. Es het no keine nei
      294 gseit, wo bi menen Ufbruch vom Rat vorne dra gstellt worden isch.»
D’Frou Kätherli drückt mit dem linggen Arm ihres Meiteli a sech, het mit der rächte Hand ds Wieglegätterli und isch chrydewyß, wo si mit ufgsprängten Ouge fragt: «Und du geisch?»
«Ja, i gange. Weiß wohl, wi’s gmeint isch. Furt ha wei si mi und meine, si heige gwunnes Spil; aber di Herre trumpiere sech! Uf mi chunnt’s nid a. Was my Sach isch, das isch gmacht. Si wärde de gseh, daß i nid allei a der Arbeit bi. D’Sach isch im Gang. Es chunnt scho, wi’s söll, ihr Herre! Und wenn dir öppe meinet, i ghöri zu dene, wo niene z’finde sy, wenn’s afat chlepfe, so syd dr am lätze!»
Es het uf di Bottschaft vom Rat hi nes paar fyschteri Tage gä bi ds Manuels. Der schwarz Verdacht, es sygi Böses planet, het nid welle wyche. Der Herr Albrächt vom Stein isch nid vergäbes e gförchtete Ma gsi. Aber es dröit kei Wätterwulke, wo nid öppis Blaus verdeckti. Der Vatter Früschig het zwar o ufbegährt; aber är und no anderi, wo der Niklous Manuel gschetzt und nid begriffe hei, daß er sech i das Fasnachtwäsen ygla het, hei d’Frou Kätherli gluegt z’tröschte: «Wär weiß, er chunnt de änet de Bärge wider zue sech.»
Und für emel nüt z’versuume, het’s der Vatter Früschig düregsetzt, daß sech der Schwigersuhn vor
      295 der Abreis no im Rathuus aschrybt für di ledigi Stell vom Großweibel.
D’Muschterig isch Änds Jenner vor sech gange. Es het Lüt gä, wo nachhär bhouptet hei, der Niklous Manuel sygi gar nid so ungärn mitgange; di einte hei welle ha, wäge de schöne Chilchen i der Lombardei, di andere, wil er froh gsi syg, vo der Fasnacht ewäg z’cho, er heig sech di Sach doch anders dänkt gha. Das het sech emel o der Herr vo Müline nid la usrede. Er het’s sym Fründ wellen ab em Gsicht gläse ha, wo-n-er ihm bi der Muschterig offen und ehrlech gseit heigi: «Daß d’s nume weisch: i ha de im Rat o ghulfe di schicke! Und du wirsch mer de einisch no ‹Dank heigisch› säge derfür.»
Mitti Aprillen isch der Herr Albrächt vom Stein mit dreituused Eidsgenossen am Tessin vor Pavia gläge. Der Fluß isch groß und breit cho wi ne pärgamäntfarbige See. Di alti Stadt het ihri Chilchekupple, ihri rahne Chilchstürm und ihri mächtige graue Letzimuuren i däm langsame Wasser trüebsälig gspieglet. I grüenguldigem Loub hei hienache dem Fluß d’Wyde hinder em Lager düre vermacht. Me hätti chönne meine, me heig e Wald hinder sech; aber es sy ja nume di Hunderti vo lugge Boumzylete gsi, wo dert d’Fälder und d’Wässergrebe soume. Der Rouch vo de Lagerfüür isch dür ds Loub gstrichen und het nid rächt uuf möge zum eitönig graue Wulkemeer, wo langsam, langsam gägen Oschte zue gstrichen isch. Graugääl und
      296 ohni Zug isch o der Luun gsi vo der Mannschaft. Vor drei Wuche no, wolle, da isch öppis gange, wo si Novara und Vigevano im Sturm gno und verheergget hei, daß Gott erbarm. Es het sech guet agla gha. Aber jitz harzet und versoderet alles. Mit ellelänge Fluechzylete sy si di Nacht erwachet — im Wasser! Jede Schritt, wo me tuet, gluntschet. Me mueß scho Härdhüüffen ufschütte, für druffe z’füüre. Ds Holz isch naß, ds Strou wi Fäglümpe. «Me wird hinecht i d’Boumgrippelen ufe müeße ga ligge», meint eine. «He ja», git ihm en anderen ume, «wenn d’ lieber obenabe naß wirsch als unger uehe.» — «Das het der Tüüfel gseh», seit e dritte, «etwedersch löt is jitz uf das Donner Näscht da äne los, oder mer pflaule wider hei! Für hie cho z’ersuuffe, hei mer nid bim Franzos dinget.» Dä dritt het gseit, was ungfähr alli dänkt hei. Uf de Dämm am Fluß sy si, d’Händ im Hosegurt, z’Hunderten i länge Zylete gstande, für emel nid grad im Härd vo de Rysfälder az’wachse. Und dert isch uf mene Würzestock o der Totetanz-Maler gsässe, d’Ellbögen uf de Chnöi, der Chifel i de Händ, und het über allerhand nachedänkt. Es isch wider einisch alles e chly anders cho, als me sech’s het vorgstellt gha, aber eigetlech nid schlächter. A den erschte Marschtage het me so vil Neus erläbt, daß me ds Grüble vergässe het, und am Aben isch Abligen und Yschlafen eis gsi. Der Niklous het sech a sys Roß müeße gwanen und bsunders a sy stränge Chriegsherr. Uf eitönige
      297 Wägstreckene, wo numen eine hinder em andere cha loufe, het er no mängisch a syni Schouspiler dänkt, a Tremp und Guetschänkel, wo sech nid hei la usrede, d’Pfaffe welle der Dichter us der Wält schaffe. — Was mache si ächt? Geit’s ohni mi? — Aber uf em Gotthard obe, da isch undereinisch öppis anders erwachet in ihm. Si hei ghörig müeße Schnee stampfe. En yschchalte Luft het ne-n-a sy einsami Wanderung uf em Heiwäg vo Venedig gmahnet, und es het ne dunkt, er gspüri wider ds Erwache vo den erfrorene Zeje. Dasmal, het er sech dert obe gseit, isch de kei Muetter umewäg, wo eim gchätscheti Ärbs ufleit. — Aber öppis isch halt anders gsi. Es isch der umgchehrt Wäg gange. I Süde, a d’Wermi, i ds Land, wo d’Chunscht läbt. Wi ne Sunnen isch es in ihm ufgange, und di Sunnen isch nie wider ganz erlösche. Z’Monza sy si vom Marschall Lautrec gmuschteret worde. Ds französisch Heer isch da gläge mit Roß und Rüschtunge, potz, da het’s öppis gä z’luege! Und vo mene Hubel uus het me Mailand gseh, z’mitts drinne ds Grüscht vom Dom. I jedem Sunneblick het me vor grauschwarzem Gwülch wyße Marmor gseh uflüüchte. Es het ein a allne Haare derthi zoge. Aber da het’s no nüt druus sölle gä. Di Cheiserleche sy drinn. Wi d’Chatz um e heiße Brei ume het me müeße. Der Lautrec het der Stein mit dem Montmorency de genuesische Hülfstruppen etgäge gschickt, für ne der Wäg frei z’mache. Und du sy di furchtbare
      298 Tage vo Novara cho, wo eim ds Härz im Lyb umdräjt hei. Mord und Bluet und Roub! Ja, da wär Glägeheit gsi, ne Mißliebige vorne dra z’stelle, ne i mene Chällerloch oder Schutthuuffe mache z’verschwinde, daß bis zum Jüngschte Tag niemer meh hätti chönnen Uskunft gä über ihn; aber a settig Sache z’dänke, het e schwyzerische Fäldoberscht nid Zyt. Daß syni Manne z’frässe heigen und ds morndrisch wider Luscht zum Dryschla, isch dem Herr Albrächt wichtiger gsi als politischi Schachzüg vo Rät und Burger. Sy si einisch ab der Chetti i so mene Näscht, wi das Novara, so mueß me se la mache, bis usgruumt isch. Wi grouehafter der Ruef, wo ne voruusgeit dür ds Lamparter Land, descht besser. Ganz rächt, wenn usgstreut wird, ds Chind im Muetterlyb syg nid sicher vor ne.
Es isch wahr, dem Fäldschryber, wo vor em Sturm uf d’Stadt ne Stei uf syni Papier gleit het und mit dür d’Breschen ynen isch, ga hälfe houen und stäche, sy di großen Ouge no wyter ufgangen ob där Mörderei. Grad eso het er sech’s doch nid dänkt gha. I sym Läbe nie het er tiefer ufgschnuufet als am Abe vo der Erstürmung, wo-n-er wider vor d’Stadt use cho isch. Ohni umz’luege, isch er alli Gredi dervo gloffe, uf dä Hubel zue, wo si ihres Houptquartier gha hei. No lang het’s ne dunkt, er müeßi sech mit de Füüscht d’Ouge zuedrücke, und hätti vil drum gä, wenn ihm nid geng wider z’Sinn cho wäri, wi verfluecht
      299 schlächt das würkleche Chriegsläbe da stimmi zu allem Großen und Schöne, wo är und syni neue Fründe daheim im Schild gfüehrt hei. Aber wi merkwürdig! Da hätt er sibe Füüscht für eini chönnen uf d’Ouge drücke, hätti tuusedmal das Chriegsgstüchel chönne verdamme, i sym Blick isch blybe hafte, was er gseh het: das Chriegsvolk i sym wüetige Glanz, di Mannen i ihrem furchtbare Handwärk! Wi die sech grüehrt, wi si gfochte hei! Ja, o das cha me nid mit Worte säge, das mueß me chönne zeige. Wenn Wuet und Wille, Chraft und Gschicklechkeit, wenn der Ma, der ganz Ma, i syr höllische Wildheit und Gwalt Gstalt überchunnt. Und de d’Masse! Wi das zsämehet! Wenn si bis zum Verchlepfe toll vor Kampfluscht im Füürschyn und Rouchschleier fächle. Das Lüüchte, Flimmere, Blitze! Nid z’rede vo de Gsichter. Luter Füür! Scho im Lager het me nid gnue chönne luege. Und der Niklous het wi länger, descht ungeduldiger uf en Ougeblick gwartet, wo-n-er de wider derhinder chönni mit Male. I mueß, i cha nid anders, bi halt doch Maler. — Luege! Gseh! Und das alles im Spiegel zeige. Nid rede, nume zeige. Si müeße sich sälber gseh, ihres Wäse, ihres Tue, di ganzi Wält, so wi-n-i se gseh. Und wenn si’s gseh, so mueß ne ja ds Liecht ufgah. So sy mir. So isch d’Wält, isch ds Läbe. — Und de? — Was de? — Das weiß Gott. Aber i als Maler ha de my Sach ta, ha ne der Spiegel vorgha. I
      300 gspüre’s wohl, da dervo chan i nid la. Mir das verha, hieß mi töde.
So sinnet der Meischter Niklous uf sym Boumstumpe, wo vo rächts här öppis läbig wird i der länge Zylete vo Manne. Si geit usenand und git der Wäg uf em Damm frei. Und da chunnt er mit läbigem Schritt, der Fäldoberscht, ohni uf di suure Gsichter z’achte, wo z’beidne Syten am Damm ufe luege. Gseh het er se-n-aber doch, sünsch sieg er nid juscht, wo-n-er i d’Neechi vo sym Fäldschryber chunnt, zu de Soldate: «U jitz, Manne? — Wei mer übere?»
Es antwortet niemer. Si dänken alli: warum hesch gwartet, bis ds Wasser höch worden isch? Und doch het scho das «u jitz» us däm fyschtere, herte Gsicht e Würkung ta, wi wenn der Schwumm ändlech afat schmürzele, nadäm me zum zächete Mal Füür druuf gschlage het.
«I weiß öppis Bessers als das Näscht da äne», seit der Herr Albrächt schier heiter, trotzdäm es ne fascht erwörgget, daß mit Pavia nüt az’fa isch. Er zeichnet mit der Hand e wyte Bogen i d’Luft, und syni Manne begryffe: drum ume wott er, vo der andere Syte zueche. Aber nid das het er im Sinn. Er zeigt i d’Wyti und seit: «Mailand.»
Oho, das wär scho rächt! Alles isch ne rächt, nume nid hie im Dräck ersuuffe. Aber, wi wott er über e Strom?
I däm Ougeblick blitzet’s uf der Stadtmuuren äne.
301 «Heit se! Heit se!» brüelet der Oberscht, wo weiß, daß es ihm gilt, und streckt mit mene Gump d’Händ i d’Luft, wi für ne Balle z’fasse. Dem Sumse vo der Stückchugle rochlet es übermüetigs Glächter dür d’Luft nachen und wird zum Spottbrüel, wo si i d’Sumpfmatte chnätschet.
Grad das het’s no bruucht, für der Mannschaft alle Chyb usz’trybe. Er isch halt doch e Chriegsmeischter, wi’s kei zwöite git, dänke si. Gredt wird wyters nüt; aber gäb’s numen e Befähl derzue git, mache si sech a ds Zsämepacke.
Zum Niklous Manuel seit der Herr Albrächt, ohni ds Gsicht z’verzieh — me weiß wider nid, was derhinder steckt —: «So, Schryber, für Euch git’s de dert änen o öppis Bessers als Fasnachtgjöuk.»
 
Pavia lyt hinder nen und isch, chuum daß di rote Türm vom Schloß im guldgrüene Wydeloub versunke sy, scho schier vergässe. Es geit e suure Luft. I der Richtung gäge Mailand hanget’s wi Näbel i de Böum. Hie und da git’s e heitere Schyn uf d’Matte, und wär’s gärn gloubt, dä dunkt’s, es schimmeri schier öppis Blaus dür ds Gwülch. Meh isch nid nötig, für dem Luun uf em Marsch wider ufz’hälfe. Di meischte loufe bluttfueß und hei ihri flätschnasse Sandalen a Spieß ghänkt, für se gleitiger la z’trochne. Der Herr Albrächt lat bi mene Brüggli nachegurten und muschteret bi där Glägeheit, was vorby marschiert.
      302 Da chunnt emel o der jung Herr Hansruedi vo Müline vorby. Er singt mit syne Kameraden es Liedli, wo si scho z’Monza vo de französische Rüter glehrt hei:
 En douleurs et tristesse, Languiray-je toujours, Sy je pers ma maistresse, Ma dame par amours...
«Isch doch gspöit sy Vatter», seit der Fäldoberscht, «dä cha mer’s!»
Dert, wyter hinde, chunnt frylech öppis anders. Me kennt afange dä Troß. Di höche zwöirederige Chärre, wo’s druffe jedesmal ufbrüelet, wenn es Rad über ne Stei plötscht, di bluetig verbundene Stümpe, di verbundenen Ouge, dä Gstank und Jammer. Nid für nüt füehrt me das Bagage geng z’hinderscht oder, wenn’s z’machen isch, uf Sytewääge.
Der Oberscht wartet nid. Ghört er öppe nid vorne dra? Er schlat es Galöppli a, und syni berittene Begleiter müeße mit, bis si wider Vorsprung hei vor der Truppe. Da zwickt der Herr Albrächt mit sym Wyderüetli dem Schryber uf d’Finger und dütet i d’Wyti.
«Was isch das?» Über und zwüsche de Böum steit öppis wi der Schatteriß vo mene phantaschtische Schloß im Näbeldunscht. Groß, mächtig wachst es uuf mit breite Firschten und nadelspitzige Türm.
«Das isch, was ig Ech geschter verheiße ha, d’Certosa vo Pavia. Ganget, lueget de, ob i nid
      303 rächt ha! — Rytet nume voruus und bstellet mer bi dene Patres es guets Ässe! Hü! Hopp hopp!»
No so gärn het der Niklous d’Sporren ygsetzt und isch allem Chriegsvolk voruus dem Chloschter zuegritte. Fascht wär ihm der Uftrag vom Oberscht etfalle, wo-n-er i Vorhof cho isch und di no ganz neui Fassade vo der Chilchen i ihrem Glanz ne-n-agstrahlet het. Zum Glück het ne der eiget Mage gmahnet, und di Herre Patres hei grad begriffe, was si sölle. Es isch no mängs a däm Wunderbou nid fertig gsi; aber juscht, daß d’Chünschtler a allnen Orten a der Arbeit gsi sy, het ihm’s chönnen und sy Sähnsucht, bald wider sälber chönne Hand az’lege, gweckt. Vo eier Kapälle zur andere, vo eim Gwölb i ds andere het er sech verloffe, bis er im gröschte Chrüzgang aglanget isch, wo z’ringsetum di vierezwänzg Hüsi vo de Patres dra bouet sy. Vierezwänzig Möntsche, wo ds Muul halten und a Gott dänke! Das isch i settige Zyte scho allerhand. Da het’s ne packt. Grad juscht d’Lääri vo däm wyte grüene Grasplatz mit dem einsame Chrüz z’mitts druffe. — Hie läbe, hie stärben und begrabe sy, vergässe sy scho i däm Läbe! Wär vergässen isch, däm tuet niemer nüt meh z’leid. E settige Gottesfride, wo z’ringsetum änet de Muure di ganzi lombardischi Äbeni i der Chriegsnot jammeret und kei Möntsch meh dem andere trouet!
Ds Gwülk het sech ufta gha, und us em blaue Himmel het d’Sunne warm und heiter i di andächtigi
      304 Stilli yne glüüchtet. — Hie blyben und mitschaffen a där Gottesburg! Das wär halt doch ds Beschte, wo sech e Chünschtler chönnti wünsche. Nüt meh ghöre vo der verhunzte, verheerggete Wält! Under Brüeder läbe, wo kei andere Gedanke hei als Gottverherrlichung und Schwygen i Andacht. Me schwygt gärn um e Lohn, daß ein de nie keis Wort meh bruucht z’reue. I allem Ärnscht het er überleit... nume so ne Monet oder zwee mit nere großen Arbeit underhänds, wo me wider einisch ganz chönnti drinnen ufgah!
Tief versunke sitzt er da uf der Brüschtung vom Chrüzgang, an e herrlech gwundeni Süüle glähnt — vergässe. Er het ja daheim Frou und Chinder, frylech; aber er weiß, daß niemer ihm so nes paar Monet im Chünschtlerglück lieber gönnti als grad ds Kätherli — wenn er de sy Rueh wider gfunde hätti und im Fride heichäm. — Weisch, Kätherli, liebs, hie würd mer emel de nüt lätz usgleit. O was wär das! Verstande sy, begriffe sy i jedem Strich, wo me zieht!
Es isch ihm i däm lang ersähnte Sunneblick wohl wi amenen Eidochs uf em warme Stei, und es lyt wi nes säligs Lachen uf sym Gsicht bim Gedanke, am Änd heigi der Fäldoberscht, statt ne-n-i der Schlacht vorne dra z’stelle, ne hie yne greiset und löj irgedwie der Rigel hinder ihm stoße, für Rät und Burgere z’brichte: dä chunnt ech a kei Fasnacht meh! Es wär ne dopplet chummlech, jitz, wo der Totetanz-Maler d’Stell vo mene Großweibel
      305 ghöische het, damit Frou und Chinder z’ässe heige.
Da fahrt es Hüüchli Schatten über e sunnige Hof. Scho wider Wulke? — O nei, er weiß wohl, was das isch, und spitzt d’Ohre. Es isch Rouch vo Lagerfüür, wo vor der Sunne düre strycht. Und änet de Muure ds Gsurr vom Chriegsvolk, wo jitz nachegrückt isch.
Zu dene ghören i, ob vergässen oder nid. Mueß wider use, i Gstank und Rouch vo der Wält, für ga der neu Wäg z’zeige, der Wäg i ds Liecht. Völlig weh tuet’s ihm, wo-n-er no einisch uf d’Hüsi vo dene vierezwänzig freiwillige Gottesgfangene luegt und mit mene «bhüet ech Gott!» i sy Freiheit usegeit, ja, frei... du wottsch säge: gfange vo der Liebi zu däm Volk, wo di geng lätz versteit, a Händen und Füeße bunde vom Gwüsse.
Mailand, Mailand! — Wo isch Mailand? Dert, hinder de Böume. Vori het me doch i der Richtung vo der ändlose, schnuergrade Straß ds Domgrüscht gseh; aber me het abboge. Und wider, wi vor vier Wuche, fahrt men i wytem Boge drum ume, dür Wässermatte, alli Bott über ne Grabe, und wo me luegt, geng nume di Wydeböum mit ihrem guldgrüene Flatterloub. — Wo weit dr o hi mit is?
Dert rächts äne, zwüsche de Böum, sygi Marignano, heißt’s ei Tag. «I tät dr druuf», antwortet’s us der Colonne, «mir möchte lieber wüsse, wo di Cheiserleche sy, so gäb’s öppis z’tüe!»
306 «Geduld, Manne, Geduld!»
Mit Chnurren und Brummle tschalpet me wyter.
Ändlech, a mene näblige Morge, gseht d’Lagerwacht hinder de Böum d’Schatterisse vo Rüter. Ähä! — Venezianer? — Päpschtler? — Spanier? — Si wüsse scho, was si hei welle, si hein is gseh und traabe dervo, so guet’s müglech isch. Me ghört’s bis dahäre chlepfe, wenn si d’Huefen us em Dräck zieh. Und es paar Stund später stoßt men uf ds Lager vo de Franzose, fascht am glychen Ort no wi vor vier Wuche. «Di fuule Hüng sy di ganzi Zyt uf em Ranze gläge, währeddäm mir der Dräck ustrappet hei!» Aber dert syge si jitz, di Cheiserleche! — Wo? — He, dert i däm Gnischt. Me gsej se ja! Dert, i dene Hüser und i däm Wäldli. Si schanze. Si houen alli Böum hienachen um, für dem Gschütz freij Bahn z’gä.
Und wo ds morndrisch wider alles still lyt und hienachen o gar nüt geit, wird me giechtig. «Wei si warte, bis si dert änen ufgmuuret hei oder bis si-n-is ab de Spieße chöme? Uf se jitz, Stärnsdonner! Oder mer gange hei!»
Me het hie wider e Fäldkanzlei gha, nid schön, aber gäbig. En offene Schärme mit Stöck vo Maisstrou drum ume. Vo Bärn isch allerhand Bricht da gläge. Großweibel worde sygi der Andres Hubler. — So. — Geit zum Räschte.
Der Herr Albrächt isch doch nid e chlüpfige gsi und a ds Ufbegähre vo der ungeduldige Mannschaft
      307 gwanet; aber hütt het är und der Fäldhoupme vo de Länder, der Winkelried, ghörig z’Bode gredt mit dem Marschall Lautrec. Entweder müeß me jitz losschla, oder de heig der Chünig syni Schwyzer gseh! Der Franzos het und het nid welle. Si chönne ja ga luege, het er dene Schwyzer Oberschte gseit und dänkt, si wärde de scho zur Vernunft cho, wenn si di Verschanzungen a der Biccocca äne vo naachem gseje. Statt däm sy si na zwone Stunden umecho: mit däm Gstüdel wärdi me scho fertig. Also guet, mynetwäge!
Am andere Morge früech isch ds ganz Lager alarmiert gsi. D’Urschwyzer sy i ds Vorderträffe cho, d’Bärner mit den andere Stadtbanner i Gwalthuuffe. Wi wenn i mene Garbestock Füür ufgeit, isch es gsi. Da het me nid lang bruuche z’stüpfe. Si sy zwäggstanden und hei zablet, wi vom Zwick troffe.
Der Fäldschryber het no Arbeit übercho. Ja, wenn me weiß, daß in ere Stund der Totetanz z’grächtem losgeit...! Da chunnt eim gar mängs z’Sinn, was no a menen Ort schwarz uf wyß sötti gschribe sy. Dick schattet’s um e Tisch ume vo Herre, wo no ne Bottschaft hätte ga Bärn. Es pressiert, und jede möchti zerscht säge, was er uf em Härz het. Das geit mi alles nüt a, möchti der Schryber säge, bi nid für euch da. Eine redt dem andere dry, bis uf eis Mal ds Urihorn geit. Dür March und Bei fahrt’s eim. Fürchterlech tönt’s. Da lugget’s um e Tisch ume. Haschtig louft jede
      308 sym Poschte zue. Der letscht, wo no am Tisch steit, isch der Hansruedi vo Müline.
«Heit Dir öppen o no der Frou öppis la z’säge?»
«E Grueß», antwortet er mit übermüetigem Ton. «Üsereine het hütt anders z’tüe als mit der Fädere z’fächte.»
Da luegt der Niklous Manuel uuf. Blitzgschwind fahrt ihm dür e Chopf: Chunnsch du mi öppen us Uftrag cho helke? Isch das der Urias-Brief, wo mi vorne dra möchti stelle? Redt öppe gar no dy Vatter us dir? — Nei, aber du meinsch, du heigisch errate, was dy Vatter möchti. Du weisch nid, wi Fründe vonenand dänke. — Juged! — Nei, so dänkt dy Vatter nid, Bürschtli. Aber du bisch halt Bluet vo sym Bluet, jungs, unvergores. Das isch der Rittersinn, wo lieber vor em Find i ds Gras byßt, als sech der Gfahr ussetzt, a der Chilche sech z’versündige. Gäll, das isch es? Du weisch es villicht nid emal, aber i gspüre dir’s a.
Der Schryber isch ufgsprunge, leit e Stei uf d’Papier, gurtet der Bruschtharnisch und ds Schwärt um. Du wirft er d’Fäderen über d’Achsle hinder sech und seit: «Loset, Junker, mir zwee wein is ds Wort gä, daheim z’brichte, daß mir üse Ma gstellt hei, wenn ’s eim von is sötti fähle, he?» Der Junker schlat y, und du loufe si, so sträng si mögen und chöme vorne dra, a Gwalthuuffe, juscht, wo alles niderchnöiet und der Herr Albrächt di drei Hampfele Härd über d’Fahne zrück wirft und im
      309 Name vom dreieinige Gott der Befähl zum Agriff git.
No jitz rüehrt sech im Manuel der Maler. Schouerlech schön isch es, wi der Spießewald marschiert und d’Fahne chnattere, wundervoll di Houptlüt, wo, alli vora, se bändige, für im gfuegete Harscht z’blybe.
Trapp — trapp — trapp!
Wär cha däm widerstah?
Es naachet. Es naachet. Ds Härz chlopfet. D’Arme schwelle. — Jitz — jitz! Es Zeiche, e Hornstoß und e zächetuusedstimmige Donnerbrüel. — Loufschritt. Der Bode donneret under der Möntschewälle.
Da — Fluech und Marter! — E Grabe! Breit — tief. Me het ne nid vermuetet, wil keini Böum meh da sy, wi sünsch. Es walzt vo hinde vüre. Dry! Düre!
E Dampfwulke vom Wall und Donner us hundert Schlünde. Me steit bis a d’Bruscht im Wasser, stoßt sech no tiefer dry, cha nid vom Fläck, und jitz haglet’s vo der Syte Stückchugle, donneret’s und dampfet’s. Wär cha, chlätteret änen use, ds Bort uuf, hout und sticht und chunnt erschlage hindertsi wider abe. Vo hinde drücken üsi nache. Si stellen ab uf Chöpf und Achsle vo dene, wo im Sumpf stecke. Es Gstüchel vo Spießen und Halparte chunnt allne z’tromsig und splitteret. Me weiß nid, uf was me steit, wird no tiefer ynedrückt, suuft Bluet. Ds Letschte, wo me gseht,
      310 sy d’Ouge, wo der Todschräcken amene Kamerad us de Höhlene drückt, ds Letschte, wo me ghört, e Fluech, wo im Schlamm vergurglet... Ds Schicksal vo de Söldner erfüllt sech. — Helvetiorum domitor!
Rotguldigi Sunnestrahle färbe toti Gsichter und wärfe längi blaui Schätte vo erschlagene Chrieger uf ds verstampfete Fäld, wo der Niklous Manuel mit andere Manne bis a Grabe vor de Biccocca-Schanze geit, für Toti und Halbtoti zsämez’läsen und zrückz’trage zum Lager. Uf de Wäll änet dem Grabe luege di cheiserleche Landschnächte zue, wi me Ma um Ma a ds Trochene zieht. Spott und Läschterwort sy erlösche. Me ghört überhoupt keini Wort. — Dert treit e Kuppele Chriegschnächten einen in ere Dechi zrück. Es isch der Herr Albrächt vom Stein, tot. Der Winkelried, hinderrücks von ere spanische Chugle troffe, währed er mit dem Georg von Frundsberg uf em Wall gfochte het, lyt scho tot im Lager. Alli höchere Füehrer ligen uf em Schlachtfäld. Aber nid die suecht der Niklous Manuel, wo se het gseh fächten und falle. — Daß är sälber ohni schwäre Lybsschade dervo cho isch, begryft niemer, wo ne da vorne gseh het. Es het offebar sölle sy, daß er dervo chunnt, wi-n-es het sölle gscheh, daß alli di Houptlüt grad zerscht i d’Falle grate sy. — Nei, er suecht der Suhn vom Herr Chaschper. Scho isch d’Sunne volländs aben und alles im chalte graue Schatte. Der Fäldschryber louft dem
      311 Grabe nah uuf und nider. Im Wasser isch nüt meh z’erchenne, und er chehrt um, eine vo de letschte, wo i ds Lager zrück gange. Da luegt er no einisch uf ne Zylete vo tote Chnächte, wo me vorlöufig zsämetreit het, für nen i der Nacht ds Grab z’schufle. Da isch er. Wenig verwüeschtet, aber wyßer als der Tod. Der Maler chnöilet nider und leit ihm d’Händ uf der dürstoßene Bruscht zsäme. Söll er ne wägtrage, zu den andere Houptlüte? Ach nei, die hei ja alli glychvil dra gä. Im Tod sy si eine wi der ander. — Aber zeichne wott er ne no, der junge Wittib es Andänke heibringe. «Löjt mer dä no da!» seit er zu de Lüt, wo mit Schuflen und Pickle chöme. Lang no steit er im Verdämmere. Geng ghört er ne no singe wi uf em Marsch. Er gseht no ds Buebli, wi-n-es i der Lütchilche näbem Vatter gchnöilet het. Er gseht no der übersüünig Blick vo dä Morgen und macht mit der Hand e Bewegung dür d’Luft, wi wenn er öppis wetti dürtue. Du hesch dy Ritterschlag in Ehren epfange. Gott gäb dr di ewigi Rueh!
Wo der Fäldschryber erwachet uf mene Strouhuuffe näbe sym Tisch, wott’s scho wider tage. Er schießt uuf: «Donner o, i ha ja welle der Junker ga zeichne!» Er nimmt e Pärgamäntstreifen und louft uf ds Schlachtfäld. Wo heit dr ne?... E länge gstampfete Härdhuuffe. Vili settigi. Und die, wo d’Nacht düre gschaffet hei, ligen im Schatten und schnarchle. Vom große Grabe här trage si
      312 geng no Toti häre, der ganz Tag no. Es bruucht öppis, bis dreituused Möntsche begrabe sy!
Ganz zsämeghoue vo allem däm Erläbe chunnt der Niklous Manuel i sy Schärmhütte zrück. Alles lyt no da, wi-n-er’s geschter verla het, wo ds Urihorn gangen isch. Und hinder em Tisch steckt d’Fäderen im Maisstrou. Er nimmt se wider i d’Hand und fahrt dermit zwüsche Duumen und Zeigfinger düre, lang, lang, wi wenn er ständlige mit offenen Ouge schlief. «Ein jeglich Ding hat seine Zeit», seit er na langem Bsinne zu der Fädere. «Ysen und Stahl sy verschlage, jitz chunnsch du wider dra!» Und du sitzt er hären und schrybt voll Grimm di erschte Värse vom Biccocca-Lied. Wyt isch er dermit nid cho. Es het bald wider gfyschteret um sy Tisch ume vo Manne, wo chöme cho brichte: «Totetanz-Maler, schryb uuf!» Und si gäben ihm Nämen uuf, es wott nid höre, scho nume vo settige, wo-n-er sälber gkennt het.
«Syd dr emel de o sicher, daß si tot sy?»
«Mer hei se gseh!»
Der Fäldschryber treit se-n-i Toterodel y, und sobald es en Ougeblick stillet, macht er Chrüzli bi allne, wo mit ihm im Große Rat gsässe sy, und zellt: sibenevierzig, achtevierzig. Und scho chöme si wider mit neue Näme. Nüünevierzg, füfzig. — Füfzig Manne vom Große Rat lige vor Monza soz’sägen i eim Grab.
Am Namittag geit er dür ds Lager. Me mueß wüsse, wär jitz z’befäle het, wär no da isch und was
      313 gah söll. D’Schlacht het alles dürta, was me sünsch im Chopf umetröölt und uf em Härz gha het. Das Lager! Da lige di überblibene z’zyleten- und huuffeswys i allne Rägebogefarben i der lötige Sunne, bluttfueß und d’Chöpf verdeckt. Nume ds wyße Chrüz zeichnet se-n-als öppis, wo zsämeghört. Dert göitsche si mit Chochgschirr. Und under de Böum wird gchärtlet, wi sünsch, nume daß si d’Trümpf hässiger uf d’Trummle schlöj als sünsch. Und dert zanggen ihreren es paar. «Wohl, bi Gotts Marter wär’s nid so gange, we si gwartet hätte, bis diser hingerum nache gsi wäre! Das cheibe Pressiere!» — «Du versteisch öppis dervo! Da mueß me ga warte, bis me der Gring voll het!» — «Der Stei...» — «Ja, der Stei...» — «Süsch gäll, Totetanz-Gyger? U jitz der Sold? Wo blybt dä?» — «Item, der Stei, dä hocket jitz i der füürige Pfanne, dä het sy Sach!» — «Es tuet ihm nüt, er het ja Ablaß bis sibe Jahr über e Jüngschte Tag use.» — «Schuflen-Aß! Alls üses, fertig!»
Da und dert hocket einen allei näbenuß und luegt trüebsälig i ds Lääre.
Und wyter hinde, wo’s mängisch ufbrüelet, daß es eim dür March und Bei geit, trage si wider eine dänne. Er het usblüetet.
Mir sy üsere nümme mänge vo Rät und Burgere, dänkt der Maler. Er weiß, jitz chunnt’s a ihn, hälfe z’füehre. Da sy frylech vili derby, wo ne z’wäris aluege. Bi denen isch er verbrüelet als Neuerer und Chilchefind. Aber di meischte hei
      314 öppis uf ihm. Er heig Muet, er heig de Pfaffe dörfe d’Wahrheit säge. Es isch guet, daß der Niklaus Manuel nid alles ghört, sünsch merkti er wider, wi lätz ne vili verstande hei.
Am Abe wird e Soldate-Gmeind zsämetrummlet. Es wird neu organisiert. Me vernimmt, es gäb kei Sold, der Franzos syg uf em Hund. Me dörf hei. — «Dörf» isch guet! Hagelsdonnerwätter, wenn eine nümme cha zale! «Ds anger Mal, we d’is de wider chunnsch cho Chroni spiegle z’Bärn, chasch de luege, wär dr’s gloubt, du Fotzelfranzos!» brüelet me gäge ds Houptquartier übere. — Item, also hei! Haleholioh Juhohaho!
 
D’Sunne brönnt. Es trybt und dampfet. D’Pfersechböumli blüeje zartrosig. Der See isch blitzblau und voll Silberstärne. Aber der Marsch isch läng, müehsam und ungfreut. Met het z’vil Zyt, für über allerhand nachez’sinne.
Einisch, doben im fyschter verhänkte Livinetal, sitzen ihreren e Kuppelen uf de Steiblöck am Bort und stuune vor sech ane. Der Fäldschryber, z’mitts under ne, seit: «I gseh geng no dä Graben i der Abedsunne. Wi vo rotem Glas. Stächligi Buggle hei druus vüregluegt, Hälme, verheiti Spießen und Chleiderfätze. Am änere Bort het e Hand usegluegt mit menen abverheite Halmbitz, und wyter ewäg es Chnöi. Wäri ds Wasser luter gsi, so hätti me no mängs gseh. — Z’dänke, daß i däm Grabe so mänge vo üsnen allerbeschte Manne glägen isch!»
      315 «Ja, myseel», antwortet eine. «U da isch, so wahr, daß i hie hocke, e Frösch oder Chrott uf so menen ysige Buggel ghocket, u eine vo dene Landschnächten änevür spottet, das syg e Schwyzer Hälmzier. Aber dä han i gschweigget! I ha di Chrott gno u se däm Schwab i d’Schnörre gschosse.»
Es Glächter fahrt uuf.
So sy si halt, dänkt der Niklous Manuel. Ihn het men uf em ganze Heiwäg nid mängisch gseh ds Muul zum Lache verzieh. Er het gspürt, jitz chunnt wider öppis anders. Voll vo Ydrück, wo nam Maler gschroue hei, het er wohl gwüßt, daß er einschtwyle nümme zum Pänsel darf gryffe. Zerscht mueß jitz däm Volk ghulfe sy. Me mueß mit ihm rede, uf nen Art, daß es eim versteit. Uf em ganze Marsch het är a sym Biccocca-Lied umegmeißlet. Er het ne’s soz’sägen ab de Läfzgen abgläse, den Ougen abgluegt. Vorgläse, vorgsunge het er ne’s, Bitz für Bitz, und gmerkt, wi’s yschlat. Es isch dene Manne vorcho, wi wenn si’s sälber ersunne hätte. Wohl, du gisch ihm der Trääf! Du bisch Bluet vo üsem Bluet. Dir lose mer! Und dermit het er gspürt, was er schuldig isch. Wär merkt, daß ihm ds Volk lost, het di heilige Pflicht, ihm z’raten und z’hälfe, ’s z’füehre. Jitz chunnt der Ougeblick, wo me ne mueß d’Ougen uftue. Si merke wohl, daß si im Fyschtere sy, daß öppis lätz isch. Si suechen und wüsse nid rächt was. Und zletscht am Änd chunnt’s äbe dahär, daß si Gott
      316 verlore hei. Si hei, wi der Chorherr gseit het, e lätze Begriff vo Gott. Me het ne Gott verhölziget, e Götz druus gmacht. Me mueß ne däm Volk wider läbig mache, se-n-i Geischt und Wahrheit dünkle, daß si gspüre: Gott isch da, überall und Tag und Nacht und gseht alles und isch geng z’ha für die, wo ne sueche. Er isch nid ybschlossen uf em Altar. Er isch daheim, i der Chammere, i der Wärchstatt, im Rathuus, im Wirtshuus, uf em Acher und uf em Schlachtfäld.
Jitz mueß eifach gredt sy! Es isch d’Stund vom Wort.
Zwee Tag später sitzt der Fäldschryber oben am Gotthardpaß wider so uf mene Stei und luegt i d’Wyti. I ändlosem Gänslimarsch chöme syni Bärner us em Val Tremola ufe, blyben albeneinisch stah, tüe o ne Blick zrück, verschnuufen und gange wyters i fyschtere Schlund vo der vernäblete Paßhöchi. Da rüeft ihm eine zue: «Nid geng a dä donners Grabe sinne, Schryber!» — «Es git no ander Sache, wo me cha dra dänke!» antwortet der Niklous. Er gseht ganz wyt unde, vo de letschte Bärgzagge verschnitte, ne guldgääl-blaue Streifen under der Wulkedechi. Dert... dert lyt — ach Gott! — so wyt scho, d’Certosa vo Pavia mit ihrer Schönheit und ihrem Fride. Und wenn er syni Manne hinder sech ghört dür e Schnee stampfe, der Fyschteri zue, so möcht er sech d’Ohre verha.
317 Es wär de no nid so leid Wätter z’Bärn, wo ds Grücht, si chöme hütt hei us em Mailändische, d’Lüt uf d’Gaß use löökt. Me steit i Kuppele vom Undere Tor bis zum Barfüeßer-Hof umenand. Di einte wei ha, im Barfüeßer-Hof wärde si abgmuschteret. Dert well der Schultheiß mit ne rede. Di andere stelle sech a der Chrüzgaß uuf. Üser Läbtig heig me doch geng dert ds Banner übergä. Und wider anderi trybt d’Ungeduld zur Undertor-Brügg abe. Me wunderet sech über eint und anderi Froue, daß si sech o uf der Gaß zeige, het me doch scho lang ghört, ihri Manne sygen a der Biccocca blibe. «Geit nid dert di jungi Frou vo Müline mit ihrer Schwigermuetter?» — «Wohl, es isch se. Si weiß villicht no gar nüt.» Die, wo das säge, sy nid wyt näbe der Wahrheit. Der alt Müline, der Ritter, het’s ja scho vor acht Tagen uf em Rathuus verno, daß sy Suhn gfallen isch; aber es sy scho mängisch Lüt totgseit worden und de doch heicho. Für was dene Froue ga wehtue, gäb’s sicher isch? Me het nume so d’Müglechkeit adütet und gseit, es syg wüescht gange, und dermit der Gwunder no größer und uheimeliger gmacht. Es bhet di Froue nid daheim. Si gange ga bätte, aber es lat ne kei Rueh. Jede lute Ton vo der Gaß zieht se-n-use. Si müeßen eifach ga luege. Si wette de o nid die sy, wo nid z’vorderscht ihrem Ma ume e Hals falle. — Aber es isch so gar kes Freuen uf der Gaß.
Ändlech chunnt vom Chilchhof här es Gschrei,
      318 me gsej se vo der Schoßhalden abe cho, es zwitzeri am Stalden i de Böum. Und jitz chunnt der Schultheiß mit de Ratsherren a d’Chrüzgaß. Also doch! Me lat sech zueche, und bald steit’s dert Chopf a Chopf. D’Fänschter fülle sech, und d’Buebe chlätteren uf alles, was z’errecken isch.
Aber o dunden uf em Platz innert der Undertor-Brügg steit ds Volk chrisdick und ungeduldig. Es rumplet uf der Brügg.
Z’vorderscht, grad näbem Bärn-Banner, chunnt der Meischter Manuel us em fyschtere Boge vo der Brügg uf e Platz usen und isch, chuum erchennt, scho von ere Kuppele vo junge Lüt umgä. Syni Fründe, syni Schouspiler, hange wi ne Trübel an ihm. «Wi isch es gange?» fragt’s vo beidne Syte, und di ganzi Stadt uuf brichtet me dem Fasnachtspildichter, wi’s zündtet heigi. No jitz redi alles dervo. Linggs und rächts mueß er Hand drücken und sech la säge: «Wettigs Glück, daß d’ume da bisch!» — Aber es git o anderi, wo fyschter luege. Dobe, wo d’Gasse sech scheide, seit eine — me wott ha, es sygi e Prieschter gsi — ganz lut: «Settigi nimmt der Tüüfel nid!» und zeigt uf e Totetanz-Maler.
Es git Freudegschrei. Da und dert wird einen us em Zug use grissen und umhalset. Me ghört Zärtlechkeite, wi si hie im Bruuch sy: «Gränn doch nid, du Babeli, wo mer is ume hei!»
Aber anderi Ouge hei keini Träne, si luege groß und sueche Rotten um Rotten ab. Si sueche
      319 zletscht no uf de Soumtier und uf de Wäge. Me ghört ufbrüelen und jammere, wil dert hinden einen ab mene Charre glüpft wird, wo nümmen uf eigete Füeße cha stah. Me schleipft ne-n-in e Husgang, und d’Lüt stande no da und luege, wo nüt meh z’luegen isch. Und jitz isch der Zug düren und fertig. — «Herr Jeses Gott! Chunnt nüt meh? — Sy das all? — U üse?» — Da sy Lüt, wo nid wei gloube, daß si rächt gseh heige. Si springe mit ufgsprängten Ouge dem Zug nache, zupfe der Erschtbescht am Ermel: «Hescht üse niene gseh?» und blyben ändlech ohni Bscheid stah. Und hie und da und dert gseht men es Muetterli, ne jungi Frou mit dem Fürtech vor den Ouge dervo schlyche. «O Muetter Gottes! Was söll i jitz?» — D’Gaß isch läär.
Ds Banner lället der Chrüzgaß zue. Da steit der Schultheiß, der Rat. Luter fyrlech ärnschti Gsichter. D’Möntschemasse schwygt. Und währeddäm der Schultheiß redt, sueche sech über e Platz wäg Ouge. Der Niklous Manuel stellt sech hinder e Bannertreger und sovil wi müglech hinder ds Fahnetuech. Warum? — Dert, under em erschte Loubeboge sytwärts steit zwüschem Kätherli und der Frou Chaschper di jungi Frou vo Müline. Si suecht o, me gseht’s, und isch bleich. Und albeneinisch luegt si zu ihrer Schwigermuetter uuf: gseht Dir ne niene? — Was jitz? Der Niklous cha doch nid grad vor der arme junge Witfrou ds Kätherli a sech zieh! Und doch mueß är ne di truurigi Bottschaft
      320 bringe. Wär tät’s sünsch? Hie suecht e jede syni Nächschten und kümmeret sech nid um anderi. Er macht sech chly, drückt sech i Huuffen yne. Mit Härzchlopfe wartet er uf e Schluß vo der Red und nimmt sech vor, im Gstüchel z’ verschwinde. Hei, i ds Huus, und dert d’Frou erwarte! Wenn si numen usenandere gienge! Aber es cha niemer meh, wi-n-er wott. Me wird gstoßen und gschobe. Da schwygt plötzlech der Schultheiß, und ds Volk schwümmt und wirblet dürenand. Es Stimmegsurr, hie und da vo mene Schrei dürschnitte, füllt d’Gaß. So ne Schrei het o d’Frou Kätherli ta, und chuum het me ne ghört, ligen ihri Arme dem Ma um e Hals, ihri Lippen uf syne. Si briegget vor Freud, und er zieht se wäg, i d’Sunnsyteloube, syr Hustüre zue, ghört nume chuum ds Meiteli zum Fänschter uus schreie. Im Husgang nimmt me sech no einisch fescht obenyne. «Aber jitz mueß i ne’s ga säge!»
«Wäm?»
«Mülines.»
«Was?»
«Daß er bliben isch.»
«Der Jung?»
Er nickt.
«Gott im Himmel! Di armi Frou!»
Mit däm macht er sech los und geit. Der Ritter findt er no bi de Ratsherre. Si schüttle sech d’Hand, und e tiefe Blick i di lutere grauen Ouge zeigt dem Niklous, daß dem Fründ bi sym Anblick e Stei ab em Härz fallt. — Aber ds andere, ds andere!
321 «Weisch es scho?»
«Wägem Hansruedi? — Ja, i weiß es; aber mer hei bis jitz geng no ghoffet, es syg nid wahr. — Hesch ne gseh?»
Und jitz nimmt der Meischter der Ritter bim Arm, und si gange mit heimlechem Zittere zu däm Loubeboge, wo vori di Froue gstande sy. Ds Gständ het sech glöst, und di beide Froue gange gäge d’Junkeregaß, di jungi liecht a di elteri glähnt. Di Herre chöme ne nache. Höflech grüeßt der Niklous und seit: «I chan Ech leider nüt anders säge, als daß Dihr wahre Bricht übercho heit, Frou vo Mülime. I ha Eue Ma gseh grad vor der Schlacht und du wider under de Helde — tot.» D’Schwigermuetter het no nes paar Frage ta, währed di jungi wi vor e Chopf gschlage der Maler astarret. Plötzlech wirft si sech der Schwigermuetter mit mene halberstickte Schrei a d’Bruscht.
Der Niklous begleitet se bis a ihri Hustüre. Bim Usenandgah seit der Ritter: «Mir gsehn is dänk de im Rathuus. Du muesch mer de no erzelle!»
 
Si hätte sech vil gha z’erzelle, der Meischter und der Ritter, und doch het es sech nid welle schicke, daß si derzue cho wäre, trotzdäm si schier alli Tag im Rathuus y- und usgange sy. Es isch da öppis zwüsche nen inne gsi, wo me nid eifach het chönne hinder sech wärfe.
D’Heimeligi vo sym Huus, d’Liebi vo der Frou und ds Trybe vo de Chinder hei der Niklous
      322 Manuel packt. Er hätti di erschte Tage z’Bärn gar keis anders Verlange gha als daheim z’sy, und d’Frou Kätherli het’s a nütem la fähle, für ne by sech z’bha. Aber es isch en alti Gschicht: wär us em Chrieg heichunnt, er ma so gnue ha dervo, als dr weit, het keis Sitzläder meh. Und hätt er o welle, so hein ihm syni Fründe nid Rueh gla. All Tag sy si hinder ihm gsi, hei ne-n-i d’Trinkstube greicht und ihm zuegsetzt, jitz müeßi zuegfahre sy, gäb d’Lüt d’Fasnacht vergässe. «Das söttisch du jitz wüsse vom Chrieg här, wär z’mitts im Alouf blybt stah, git sy Sach verlore», het ihm der Bärni Tillme zuegsetzt. «Du weisch no gar nid, wi das Spil d’Lüt i Gusel bracht het.» Si hein ihm soz’säge Papier und Fäderen under d’Hand gschobe: «Da, schryb! Mach!»
Und währeddäm di Fründe vo der Chilchenerneuerung i der Zunftstube vo Mittelleue dem Füür gschaltet hei, sy i der «Chrone» die binenandere gsässe, wo eifach nid dra hei welle gloube, daß der Totetanz-Maler würklech abtrünnig worde sygi. Der Ritter Baschtian vom Stein, dem Herr Albrächt sy Brueder, seit zum Ritter Hans vo Diesbach: «Settigi chöme de ume hei!» Und der Herr Chaschper vo Mülinen antwortet, wil er wohl gspürt, daß me grad vo ihm Zuestimmung erwartet: «Es isch no nüt verlore. I gloube geng, was mer welle hei, isch gscheh. Es het ne wider packt. Me mueß ihm jitz numen Arbeit zueha. Wenn men ihm ds Chorgstüehl i der Lütchilche z’mache gäb...»
323 «Das chan er nid.»
«Wohl, das chan er. Er cha alls.»
«Henusode!»
«Probieret’s nume!»
«Me cha ja; aber no besser wär’s, mer schickte ne furt. D’Houptsach isch, daß er vo der Rotten ewäg chunnt.»
«Er geit ech nid ewäg.»
«Wett o luege! Er isch uf em Hund. Drum het er welle Großweibel wärde. Vom Värslimache het eine nid gläbt. Gäbet ihm e Vogtei! Wyt absyts.»
«Erlach wäri frei.»
«Öppis mueß gah, sünsch gheie si-n-is di ganzi Chilchen über e Huuffe.»
«Da isch der Manuel nid z’ha derfür. Was söll e Maler ohni d’Chilche?» het ne der Herr Chaschper etgäge.
«I troue niemerem meh. Was weit dr no, wenn afangen üsi Chloschterfroue der Mannstüüfel im Lyb hei!»
 
I dene Tagen einisch fragt der Niklous sy Frou uf em chalten Ofetritt: «Du, wi hesch du’s eigetlech agstellt, daß dir geng z’ässe gnue gha heit?»
Da macht si so eis vo ihrne luschtige Gäll-wenn-d’s-wüßtisch-Gsichter und fragt: «Wär seit dir, daß mir geng gnue gha hei? Dunkt’s di nid, i heigi gspitzet?»
«Ghübschet hesch emel. Aber bi euch Froue weiß me nie rächt, vo was es chunnt.»
324 «Daß me vo der Längizyti hübschet, han i bis jitz nid gwüßt. Da hättisch de am Änd no länger sölle furtblybe.»
«Du bisch mer geng hübsch gnue gsi, sünsch hätt i di gar nid gno.» Dermit nimmt er se-n-oben-ynen und gschweigget se mit mene Müntschi.
«Hör! Hör!»
O, es isch doch wider schön daheim. «Aber los! Mit däm Spitze... emel d’Chinder hei nid gmageret.»
«Gäll nid?»
«Wi hesch’s agstellt, daß dr geng gnue gha heit? Das het mi underwägs mängisch plaget.»
«Es wär mer lieber, du siegisch mer, wo näh, daß mer künftighi gnue hei. E Ma zellt i der Hushaltig!»
«Hm, äbe. — Wo näh und nid stäle?»
«Los jitz, Chlous, ohni Gspaß: Hesch nid mängisch o chly Längizyti gha na der Malerei?»
«Und wie!»
«Wottsch nid ume derhinder? — Wenn du nume wüßtisch, wär alles dernah gfragt het!»
«Wär de so?»
«He, afange Mülines und ungfähr alls, was uf där Syten isch.»
«Uf weler Syte?»
«I meine vo der Religion.»
«Aha. — Das chönnti ne passe, he?»
«Ja nu, passen oder nid. Gläbt mueß me ha!»
«Ja, das mueß me.»
325 Mit mene tiefe Süüfzer steit er uuf und geit use.
Es isch dem Niklous gange, wi’s öppen eim geit, wo nes paar Wuche ganz us em Gchütt use gsi isch und agfange het d’Sach vo wytem aluege. Chuum wider daheim, het’s ne dunkt, er heigi ds Gwand ussenum voll Lym, und es blybi jeden an ihm chläbe, wo i der Ängi vo der Heimet an ihn chömi. Jede hätti ne gärn i de Lande vo sym Wägeli gha und de doch halbers gförchtet, er chönnt ihm drüber schla. Am liebschte hätti der Meischter Chutten und Hose mit allem, was drannen isch blybe chläbe, abzogen und wär blutt dervo gloffe.
Drum isch es ihm gar nid so unerwünscht cho, daß ne der Schultheiß und d’Venner i ds Münschter bschickt und ihm eröffnet hei, es müeßi es schöns Chorgstüehl häre mit Aposchtel und Prophete, und das wär jitz en Ufgab für ihn. Di Herre hei di lääre Wänd agluegt, wi me’s eso macht bi menen Ougeschyn, sy chehrium uf di mindere Bänk ga sitzen und hei uf e Niklous gschilet, wo mit der Sprach nid het wellen userücke. Der Herr Chaschper vo Mülinen isch o derby gsi und het ihm zuegredt. Es wäri doch dumm, e Meischter vo anderswohär la z’cho, wo men ihn heigi. Niemer wüssi besser als är, was dahäre ghöri. — Der Meischter het gschwige.
«Mach dr doch ds Läbe nid no schwärer, als es isch!» het ihm der Ritter zuegsetzt. «I gseh wohl, daß es di gluschtet, di Sach z’übernäh. Me mueß
      326 e Gab nid verachte, wo Gott eim gä het! Der Chünig David het emel sys Saitespil o nid verschlage, wo-n-er Chünig worden isch.»
Da luegt der Niklous verwunderet uuf. Du chönntisch no rächt ha, dänkt er, und es Chorgstüehl wird emel nid abättet. Scho forme sech i sym Chopf Stüehl und Figure.
«Guet», seit er, «i mache’s!» Und es isch ihm no so rächt, daß si ne ga Gänf schicke, ga luege, ungfähr eso öppis möchte si ha, wi’s dert i der Kathedrale vo Sankt Peter sygi.
Allne het’s gliechtet uf dä Etschluß abe. D’Ratsherre, bsunders die uf der Müline-Syte, hei enand ablinzlet und gseit: «Jitz hei mer ne-n-änenume!» Und am allermeischte het sech d’Frou Kätherli gfreut. Es flämmlet wider, het si sech gseit, e chly Zug dry, und es brönnt ume z’glanzem, und ihm es Müntschi gä, wi-n-er scho lang ekeis meh uf syne Lippe gspürt het.
Vor em Murte-Tor ussen isch der Humor zue-n-ihm i Sattel gsprungen und het ihm gseit, der Ritter vo Müline müeß als David mit der Harfen under d’Erzvätter und Prophete, und so isch es o gscheh.
 
Der Niklous isch z’Gänf nid nume ga luege. Er het wohl gwüßt, warum er dert o grad syni Etwürf macht. Einisch daheim, hätt er doch d’Rueh nümme gfunde derzue. Und so isch er du erscht im Herbscht wider ga Bärn cho, aber du grad mit dem
      327 fertigen Ufriß. Es het nüt meh bruucht als Eicheholz und gschickti Schnitzer. Eint und anders het er no besser wellen usarbeite, und drum isch er — zum erschtemal sit dem Heicho vo der Biccocca — i d’Stuben ufe, wo-n-er sy Malergräbel gha het. «Gott Lob und Dank!» ma sech d’Frou Kätherli nid ebha z’säge. «Wart, i chume mit, mueß doch e chly cho abstoube!» Si git ihm der Schlüssel und chunnt uf de Fäcke vo ihrem Glück hinder ihm d’Stägen uuf. Ds Grüchli vo syr Wärchstatt heimelet ihm. Chäch geit er dem Fänschter zue. Da blybt er plötzlech z’mitts i der Stube wi agnaglet stah. «Wär het...?» Was söll das da? Er dütet uf sy Madonna, wo im Egge näbem Fänschter a der Wand ufgmacht isch. Drunder uf mene verdeckte Schäftli ygstellti verschlampeti Bluemen und zwo halb abebrönnti Cherzen und dervor e Bättschämel.
D’Frou Kätherli het sech uf dä Ougeblick gfreut wi ne Muetter, wo ihrne Chinder der Neujahrstisch grüschtet het, und ihri groß offenen Ouge sueche d’Rüehrung uf em Gsicht vom Ma. Aber hert und bös lyt’s i syne Züge, wo-n-er wyter fragt: «Hesch du das agrichtet?»
Agrichtet, seit er! Si nimmt sy zornrote Chopf i beidi Händ. «Hätt i öppe nid sölle?»
Er wehrt ab und macht sech von ere los, und ihre chöme d’Träne. «Wenn du wüßtisch, was i usgstande ha, währed däm du im Chrieg gsi bisch! Wenn i nid hie hätti chönne cho bätte!»
328 «Het das hie müeße sy? — Git’s z’Bärn nid Chilche gnue?»
«Was i uf em Härz gha ha, hätt i nienen anders chönnen usschütte, niene besser als vor dyr Muetter-Gottes. Si isch ja gwycht, isch ja uf em Altar bi de Prediger gsi! Wenn i hie bättet ha, so isch es grad gsi, wi wenn mir, du und i, zsämethaft bättete. I ha di gspürt da drinnen i dym Bild, und i ha gwüßt, si ghört’s, si isch eifach da, di Allersäligschti. Du hesch se härezoge. O, wenn du wüßtisch, was i hie erläbt ha!»
Der Niklous geit uf das chlyne Heiligtum zue. En Ougeblick no bsinnt er sech, luegt i sech yne, und du nimmt er di beide Cherze...
«Chlous, Chlous! Was machsch? — La mer’s doch!»
Er streckt nere di beide Cherze dar: «Gang, mach du dunde d’Stube heiter mit däm!» Und wo si se nid nimmt, wirft er se-n-in en Egge.
«Chlous, Chlous! Was machsch! Du weisch doch, was si mir bedüte!»
Ohni da druuf z’lose, wirft er di verdorrete Blueme zum Fänschter uus, i Hof abe, und stellt sy Madonna mit der Bildsyte gäge d’Wand a Bode.
«Jitz weiß i, was i z’tüe ha», seit er sträng. «Jitz bin i düre! Du hesch mir d’Ougen ufta.»
D’Frou Kätherli sitzt uf mene Trog, i sech zsämegsunke. Plötzlech aber schnellt si uuf und wott zur Türe. Da steit er nere-n-i Wäg, fasset se fescht
      329 bim Handgleich und wyst se zum Trog, si söll sitze. «Blyb!» Und du fahrt er furt: «Du muesch nid meine, i wüssi nid z’schetze, was du für mi usgstande hesch. I weiß wohl, was i dir schuldig bi, und du söllisch’s merke, wart nume! Aber jitz geit’s um größeri Sache. Jitz geit es um ds Volk und sy Chilche. Mer sy uf Abwääge cho. — Gott isch Geischt. Er wott nid i Bilderen abättet sy!»
«Aber wenn’s is doch hilft!»
«Das hei mir üs ybildet. Wenn’s ohni Bild nid geit, so geit’s gar nid. Mir müeße ne-n-im Geischt erfasse, und Geischt cha me nid male.»
«Du hesch doch sälber mängisch gseit...»
«Es müeß Geischt i d’Malerei, ja! Aber mir sy d’Ougen ufgange. E Maler cha dür sys Wärk Gott verehre; aber bättet isch das no nid. Bätte heißt mit Gott rede, und das cha numen im Geischt gscheh. Und der Geischt bruucht kei Gstalt. Mir Maler chönne das zeige, was der Geischt gschaffe het und de no lang nid alles, grad das nid, was üs Möntschen am nächschten ageit. Di erschti Wält, wo-n-er gschaffe het, ja, die chönne mer zeige, chönnen üsi Freud drannen i Form und Farb dartue. Aber di zwöiti Wält nid, die, wo mir drinne läbe. Mir chönne nid emal di Gstalt male, wo der Gottesgeischt drinne Möntsch worden isch. Niemer weiß, wi-n-er usgseh het. Nume ds Chrüz chönne mer malen oder ushoue, wo-n-er dranne ghanget isch.»
330 «Hesch du de nid d’Muetter-Gottes gmalet mit aller Andacht?»
«Das han i und hätti’s besser la blybe. I ha se gmalet, wi-n-i mir d’Frou vorstelle, wo würdig wäri, dem Gottesgeischt es Chind zur Wohnung z’gä. Aber was isch das! E Vermässeheit, und vor allem nid öppis, wo me dörft abätte. Vo der ganze zwöite Wält chönne mir nüt darstelle. Si isch Geischt, si isch Liebi. Die chönne mir läbe, aber nid male.
Bätt nume, Kätherli, und lehr d’Chinder bätte, aber ohni Bild!»
Mit däm zieht er d’Frou wider a sech; aber jitz wehrt si ab: «Ach, wenn du wüßtisch — wenn du wüßtisch, was i erläbt ha, du chönntisch nid so rede!»
«Das meinsch du jitz; aber wart nume, du lehrsch de no anders dänke!»
Mit däm lat er se gah und blybt allei i syr Wärchstatt. Er chehrt sy Madonna. — Sött i se nid verbrönne? Lang, lang luegt er se-n-a. Söll i, söll i nid? — Na langem Bsinne stellt er se hinder ne Schaft. «Wei luege, ob si nid z’vergässen isch. — Aber, cha me sich sälber vergässe...? Villicht wenn e Größere mi us mir sälber vertrybt.»
 
D’Tage hei gchurzet, es isch ruuch worde, und me het sech gärn i di gheizte Stube verschloffe. Es hätti o bi ds Manuels chönne heimelig sy — statt geng nume na Turbe het’s bi ihne dä Winter na
      331 gschnätzletem Eicheholz gschmöckt — und doch het di alti Stubegmüetlechkeit nid so rächt wellen ufcho; es isch halt doch zwüschem Niklous und syr Frou sit däm Zsämeputsch öppis abenandere gsi. Di Madonna hinder em Schaft het ne kei Rueh meh gla. Si mueß ume vüre, hei beidi dänkt, und doch het keis der Muet gfunde, dra z’rüehre, vowäge jedes het der Verdacht gha, ds andere well öppis anders dermit als äs. Nu, über Tag isch derfür gsorget gsi, daß si nid ob settigem anenand grate. Es sy z’vil Lüt by nen y und usgange, dem Meischter syni Gselle, syni Fründe, ds meischte Hitzchöpf, aber o Ratsherren und — Prieschter, Chorherren und Mönche. Me het doch welle ga luege, was da wird us däm Chorgstüehl, me hätti möge wüsse, wär für e Jesaias, wär für e Paulus sy Chopf häregha heigi. Und i stille Stunden isch bi ds Manuels no es anders Chummergspänscht umgange: Der Schwager Hansli het vil gä z’rede.
Erscht färn het ihm der Rat sys Vermöge konfisziert, wil er ds Wärbverbott überträtte het. Du het men ihm ds Bärnbiet verbotte, wil er wider einen i der Töubi erschlage het. Und jitz het ne der Chünig Franz bim Rat verchlagt, wil er ne mit Wärbgäld über ds Ohr ghoue het. Us allem het er sech nüt gmacht; er isch vil z’sicher gsi, daß me settigi Pickle geng wider bruucht, sobald es irged a menen Ort e Fehden usz’trage git. So eine het geng ds Soldatevolk hinder sech, sicherer als ds schönschte Meitschi.
332 Aber ganz nume wäge de Chorstüehl sy alli di Lüt o nid i ds Meischters Huus cho. Hei d’Ratsherre welle wüsse, ob er z’grächtem wider bi der Chunscht sygi, so isch es de geischtleche Herre meh drum gsi, z’erfahre, wär sünsch no um ihn ume syg, und d’Fasnachtspiler hei nid lugg gla, dem Meischter Tinten und Fädere z’beize. Eis het sech mit Hände la gryffe: der Totetanz-Maler und Chorstuehlbouer isch mit Lyb und Seel bi de Neuerer, ja, er isch eine vo dene, wo am allermeischte Lüt gwinne für d’Reformation vo der Chilche. Und was er da schnäflet für ds Chor i der Lütchilche — isch das eigetlech no katholisch?
Scho bald nam Neujahr het’s i de Stube vo den Altglöubige gheiße: «Furt mit ihm! — Me mueß nid warte, bis wider d’Fasnacht vor der Türen isch. — Aber er het e großen Ahang. Da heißt’s überlege, was me mit ihm astellt.» Und wider isch der Uswäg vorgschlage worde: Tüet ihm der Brotchorb a Bielersee! Me mueß hinder d’Frou. Die isch i ihrne Chinderjahre z’Erlach gsi, wo der alt Früschig d’Vogtei gha het. Der Müline mueß ihm’s uf ds Brot stryche, uf dä lost er no.
Ihrere drei oder vier hei sech mit der flache Hand uf di stramme Bei ghouen und glachet, wo churz vor Oschtere der Baschtian vom Stein i der «Chronen» isch cho brichte: «Das het der Müline wider gschickt agstellt! Der Manuel het abisse wi ne hungerige Hecht und gar nüt gmerkt.» Aber dä Chehr hei si sech alli trumpiert. Der Meischter
      333 Niklous het scho lang gwüßt, was si mit ihm wei, und si hei nid dra gsinnet, daß si grad ihm di beschte Trümpf i d’Hand spile. Vor allem mueß ds Kätherli us de Händ vo der Bärner-Pfaffheit ewäg, het er sech gseit, und niene fänd i besser Rueh zum Schryben als dert unde. Ds Kätherli het gar nüt derwider gha, Frou Landvögti z’wärde, und dänkt: einisch z’Erlach, chunnt ne de ds Male wider a, lueget nume! Er cha doch nid sy ohni das.
Ja, und de ds Chorgstüehl? Da wei mer de scho luege, hei d’Ratsherre gseit. Zeichnet isch es. Schnitzer hei mer o. Gang du nume! Am Oschtermäntig isch der Herr Niklous Manuel als Landvogt gan Erlach usegmehret worden und drei Tag druuf mit mene Lachen uf de Stockzänd und under em Jubelgschrei vo syne Chinder zum Tor uus gfahre.
E Landvogt het nid wi ne Schelm i der Nacht söllen ufzieh, und drum isch me hübbeli greiset, het z’Aarbärg übernachtet und isch ds morndrisch a See abe. D’Tagreis isch einewäg no läng gnue gsi, und me het sech müeße zsämenäh, für nid z’byschte, wo men im Gleit vo hundert willfährige Räblüten und Fischer dür das stotzig ufbygete Stedtli zum mächtige Schloß ufe gritten isch. Aber doben isch es du herrlech gsi. Zu jedem Loch use het men e Blick voll Wyti und Bläui gha. Me het nid gnue chönne luege, und d’Frou Landvögti isch ds Singen acho, wo si ei Fellade nam anderen ufgschlagen und bi jedem ds Gfüehl gha het, si chehri ne Syte
      334 vo ihrem Chindheitshelgebuech. Und überall, wi scho bim Zug dür ds Stedtli uuf, sy alti, bekannti Gsichter vürecho, und d’Lüt hei weleseh gmacht, für der Frou Kätherli cho d’Hand z’drücke.
Ihm, dem neue Vogt, hei si o schön ta; aber er isch ne no es versiglets Buech gsi. Me het allerhand von ihm ghört gha. E Neuerer syg er, hei si brichtet. Im Gottshuus vo Sankt Johannsen und z’ringsetum am See het me sech heimlech zur Wehr gsetzt. Ja, es isch scho gmunklet worde, er welli mit dem Wallfahrtsheiligtum vo Sibeneichen ufruume! Zu sälber Zyt isch no vil Weihrouch im Seenäbel mitgschwumme.
Der Gugger weiß, wi das gangen isch; aber uf irged mene Wäg isch uscho, der neu Vogt heigi nes wundertätigs Muetter-Gottes-Bild mitbracht. Wi het me sech das sölle ryme?
Das Rätsel het den Erlacher nid Rueh gla, und si hei du d’Lösung uf ihri Art gsuecht. Ds Kätherli — so hei di eltere Lüt vo der Vögti gredt — isch fromm, es steit zum alte Glouben und mueß es vor ihm gheim bhalte. Di armi Frou! Ihre tuet men alles z’lieb. Dür e Garte, dür e Chäller, dür e Hüehnerhof und d’Chuchi spinne sech Fäde vom Volk zur Frou Landvögti. Ihrem Ma hingäge geit me lieber uswäg.
Grad wi synerzyt z’Bärn, isch d’Madonna in ere stille Chammeren oben im Turm, wo der Malergräbel geduldig uf e Meischter gwartet het, hinder mene Schaft versteckt gsi. Hie und da, öppe
      335 wenn er von ere längere Fahrt heicho isch, het der Junker Vogt ne Blick hinder dä Schaft ta, ob sech da nüt verrüehrt heigi. Fascht het es Gattig gmacht, di allersäligschti Jungfrou sygi i Vergässeheit grate. Einisch hingäge syn ihm vor nere Muurnische — es isch e vermuureti Schießscharte gsi — Uschligtröpf uf der Bodebsetzi ufgfalle, und wo-n-er neecher gluegt het, no Räschtli vo Vergißmeinnichtblüemli.
Er het nüt derglyche ta; aber d’Wuche druuf, wo der Niklous wott ga luege, ob d’Uschligtröpf gmehret heige, isch d’Türe bschlossen und kei Schlüssel z’finde. — Mhm, da geit öppis! — Bald het er’s use, daß no ander Lüt der Wäg i di Chammere wüsse. Im Landvogt zytiget en Entschluß. Er isch nume no nid ganz eis mit sech, wi-n-er ne well usfüehre. Einschtwyle blybt er der Sach uf der Spur. Er weiß no nid, daß juscht d’Gfangeschaft im Turm der Muetter-Gottes bi den Erlacher der Glouben a ihri Wundertätigkeit mehret; aber d’Anzeiche, daß da öppis im Wärde sygi, näme zue.
Es isch du scho i Herbscht gange, gäge Läset zue, wo a mene schöne, hilbe Tag einen a ds Tor chlopfet. D’Frou Landvögti luegt usen und fahrt zrück, d’Hand uf em Härz, wo nere schier wott verspringe, luegt no einisch und seit ganz verschmeiet: «Der Hansli!»
Ja, er isch’s. Was wott jitz dä? — Syg’s, was es well! Ne Brueder lat me nid vergäbe chlopfe!
      336 Wi wenn nüt Apartigs hinder ihm läg, chunnt er i d’Stube, meh als je vorhär e Chriegerfigur, daß es der Niklous dunkt, er müeßi grad häresitzen und ne-n-uf ds Papier ryße. «Du», seit er ihm, «weisch du, daß i di vo Amts wäge müeßti hinder Schloß und Rigel setze?»
«Äbe drum chumen i. Weiß wohl, daß mer der Bärner-Bode verbotten isch; aber es zieht mi geng wider druuf, und da han i dänkt, i fahre ga Erlach und la mi über e Läset ysperre. Ds Kätherli sorget de scho für mi! — Han i lätz grächnet?»
«Wenn du di i üser Chefi wottsch still ha, nid», antwortet der Schwager Landvogt.
«Das choschtet mi nüt, wenn i guet z’ässen und z’trinke ha.» ...
«Eh, mach dr doch nid so nes Gwüsse druus!» seit am andere Marge d’Frou Kätherli zu ihrem Ma, wo-n-er so furchtbar fyschter dryluegt. «Si wärde das z’Bärn öppen o begryffe, daß men amene Brueder nid ds Obdach verseit!» Si het geng no ne großi Liebi zum Hansli, trotzdäm si ne schier förchtet.
Der Niklous schüttlet der Chopf und macht so ne Bewegung, wi wenn er wetti säge: «Bhüet is, es isch mer nid wäge däm!»
Me läbt wyters, wi sünsch. D’Frou Kätherli weiß mit ihrem Brueder umz’gah, daß er sech still het; aber si schwitzt doch mängisch e chly, und dernäbe bhaltet si nes Oug uf ihre Ma. Was isch o mit ihm? Wenn er mer nume nid no chrank wird!
      337 Wär er nid so düryne brav, so chönnti me meine, er heigi, Gott weiß was, uf em Gwüsse.
Di beide Schwäger hei mängs mitenand z’brichte. Der Hansli Früschig isch wyt umenandere cho, kennt Fürschte meh als der Niklous Ratsherre. Er läbt z’Fryburg i der Verbannung, für nid wyt vo Bärn z’sy. Er fragt, wi’s mit der Chilchenerneuerung standi und fluechet über d’Pfaffe, daß es ein nume so tschuderet, und d’Frou Kätherli anenand mueß mahne: «Hansli, Hansli! Tue di nid versündige!»
Am dritte Tag nimmt der Niklous sy Schwager i di stilli Chammeren ufe, zeigt ihm d’Madonna und seit: «Du chönntisch mir e Gägedienscht leischte, du bisch der Ma derzue. Wär weiß, der lieb Gott het mer grad di gschickt!»
Da lachet der Hansli us vollem Hals: «Das het mir i mym ganze Läbe no niemer gseit.»
«Nid so lut! — Es söll niemer merke, daß mir da obe sy.»
«Ja, was söll i de?»
«Mer das verschyteren und verbrönne. Si trybe Götzedienscht dermit, bhoupte, es tüej Wunder.»
«Hesch du’s gmalet?»
Der Niklous zeigt uf sy Nameszug mit dem Dolch.
«Du, los!» seit der Schwager i aller Fründschaft: «Du bisch myseel es Chalb! So öppis verbrönnt me nid! Da löst me Gäld druus!»
338 «Das wott i äbe nid. — Für daß de anderi ne Götz druus mache!»
«Gib mir’s! Das cha dir ja wurscht sy, wenn ander Lüt sech wei d’Chnöi schindte dervor. La se doch i ihrem sälige Gloube, di Löle!»
«Nüt — nüt! Das wott i nid. Es fählti sech grad no, daß i gieng ga Gäld mache mit däm, was anderne zum Verderbe wird!»
Der Chriegsma lachet: «Wenn du geng zerscht no wottsch frage, was anderi mit dyr Sach Dumms chönnten astelle, chunnsch du dyr Läbtig zu nüt.»
Der Niklous, geng i der Angscht, es ghörse-n-öpper da obe reden und chönnti ne derzwüsche cho, pressiert: «Es git da nüt z’dischputiere. Entweder du tuesch mer my Willen oder...»
«So gib’s doch mir!» seit der ander. «I ha Gäld nötig, und dert, wo-n-i’s verchoufe, isch sowiso nüt meh z’verderbe mit Götze.»
«Nei!» Der Niklous stampfet.
«Du gisch mer’s nid?»
«Nei!»
«He nu, de gilt’s mer o nüt meh.» Dermit bricht der Hansli di schöni Tafelen uf em Chnöi z’mitts abenand. «Ähä!» seit er, wo der Niklous zsämezuckt, wi wenn ihm öpper e Dolchstich versetzt hätti, und chrydewyß wird. «Reut’s di?»
«Mach fertig!»
Der Hansli luegt um sech und gseht näbem Kamin bi anderem Gräbel e schwäre Gertel. Der Niklous geit a ds Fänschter und ghört hinder sech
      339 ds Chrache vo de Spän. Er byßt sech uf d’Läfzge. D’Ouge brönnen ihm. Du chehrt er sech um und fragt: «Fertig?»
«Wei mer’s no verbrönne?»
«Ja. Zsämegflickti Mirakel sy grad di gfährlechschte.»
«Hesch öppis da zum Füür schla?»
Der Niklous geit use, währed sy Schwager suecht. Er findt nid, was er möcht, und seit: «Abah, da macht me nid lang.» Er nimmt di farbige Spryßen an e Hampfelen und treit se-n-i d’Chuchi abe, wo d’Frou Kätherli mit ihrer Chöchi hantiert. Ohni lang z’frage, wirft er das Holz i di offeni Füürgruebe. — Da fahrt e Brüel uuf, er geit eim dür March und Bei.
«Frou Vögti, Frou Vögti! Lueget da!» D’Chöchi het nere ne Bitz vo der Bildtafele dar. D’Frou Kätherli wott uf e Brueder losfahre, aber ds Härz dröit nere z’stocke. Si het sech am Tisch. Der Hansli seit im Usegah under der Türe: «Uf Befähl vom Junker Landvogt!»
Bi däm isch es aber nid blibe. I Zyt von ere Viertelstund isch es uscho und dür ds Stedtli ab gloffe: «Dä Landstrycher het der Frou Vögti ihres Heiltum verschyteret. E Chilcheröuber! E Herrgottsschelm!»
Bald isch es schwarz vo ufgreisete Lüte vor em Schloßtor. Im Schloß sälber isch es Glöuf und Türeschletze. Der Hansli steit uf der hölzige Louben im Hof und lachet ob däm Lärme. Der
      340 Landvogt chunnt, streckt ihm es Bündteli Gäld dar und seit: «Jitz mach aber, daß d’furtchunnsch, sünsch bringsch mi dry! Es hätti nid söllen uscho, daß du da bisch!»
Der Schwager spottet nume: «Füehr mi doch ga Bärn!»
Für dem Lärmen es Änd z’mache, befihlt der Niklous syni Wachtmanne häre, si sölle dä Ma hinder Schloß und Rigel tue, und dänkt, i der Nacht bring me ne de scho furt. Aber chuum agrüehrt, lyt scho eine vo de Wächter unden a der Stäge, der ander zablet i ds Hanslis Füüschten über em Gländer. Und im Handumdräjen isch der Chriegsma dür e Hof uus. Linggs und rächts chruglen ihreren es paar uf der Bsetzi, und gäb si wider uf de Beine sy, ghört me der Usryßer scho under de Böum ob em Schloß juzen und lache.
Das isch alles so gschwind vor sech gange, daß men erscht jitz zum Bsinne chunnt. D’Lüt hei z’rede. D’Händ i der Luft, verzieh si sech langsam d’Gaß ab.
Im Schloß obe het’s gstillet. Numen i der Chuchi, wo d’Dienschtlüt sech abrönnti Spryße mit farbige Strieme vo Hand zu Hand gäbe, wird no gredt. Und nid mängs isch da, wo nid e chlyne Spryße vom zerstörte Heiltum zue sech steckti.
I der Wohnstube sitzt d’Frou Kätherli a der Wand und luegt mit stöberen Ougen uf ihre Ma.
«Chlous, isch es wahr, was er im Usegah gseit het?»
341 «I weiß nid, was er gseit het», antwortet der Vogt, «i weiß numen eis: es isch guet so, und es wird nümme gmalet, bis ds Bärnervolk glehrt het, im Geischt und i der Wahrheit abätte!»
Und d’Frou Kätherli gseht, daß ihre Ma zitteret, d’Hand i hohle Rügge stemmt und schier nid cha der Ate zieh.
Nid, daß i hätti welle d’Gschicht vom «Ring i der Chetti» wyterspinne. Aber wenn men einisch e Chetti i der Hand het, so git es sech vo sälber, daß men e Blick uf d’Ringe wirft, wo der Hand am nächschte sy. Im Schloß z’Rümlige — es het meh als hundert Jahr lang dene Früschig ghört — hanget es Portrait, wo me nid so gschwind vergißt, wenn me’s einisch z’grächtem agluegt het. Es stellt der jünger Hans Früschig vor und isch gmalet worde, wo-n-er noble seigneur und Herr z’Daillens im Waadtland gsi isch, e rächti Renaissance-Figur. Daß sy Vatter und är sälber no Handwärker gsi sy, het nüt z’säge. Besser, me faji mit wenig a und bring’s zu öppis, als umgchehrt. Der Hans Früschig het chly ne strubi Läbtig gfüehrt; aber mit de Jahren isch er zur Vernunft cho und derby blibe, und syne Nachfahre het d’Republik vil z’verdanke. So eine macht ech a, Gschichte z’erzellen us alte Zyte. Und wi’s äbe de geit, wenn men an ere verputzte Wand afat der Bstuch abchnüble, chunnt mängisch e Figur zum Vorschyn, und fahrt me vür, so chömen ere geng meh vüre. So isch es mer o hie gange. Hinder em Hans Früschig sy anderi Mannen us em Schatte vüre cho, und was vürigi! Vor allne sy Schwager, der Niklous Manuel —
      6 das isch der Meischter — und der Chaschper vo Müline — das isch der Ritter — und no mängen andere, wo-n-es sech derwärt isch, se-n-a ds Liecht z’zieh. Und wenn me se-n-aluegt und betrachtet, was si gmacht hei, so chunnt’s eim vor, ihri Zyt glychi doch i mängem üsere. Wenn me so gägenand het, was si tribe hei und was mir, so dunkt’s ein mängisch, mir syge doch bräver als si. Aber es chunnt nume druuf a, a was men enand verglycht. Hie und da stellt der lieb Gott eine zwüschenyne, wo graad bliben isch, wi ne Tanne, fescht gwachsen im Heimetboden und mit dem Trib der Sunne zue. So einen isch der Brueder Chlous gsi. A däm gmässe sy mir allizsäme glych weneli nutz, die vo dennzumalen und di Jüngschten i der Schwyz, ob Meischter oder Ritter. Dir wärdet’s jitz de gseh, wenn dr das Buech läset.
